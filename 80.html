<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист LXXX
</h2>
<p>
  Сенека вітає свого Луцілія!
</p>
<p>
  Нині у мене справжнє дозвілля, я належу собі, але тут не тільки моя заслуга, але й видовища&nbsp;— гри у м'яч,&nbsp;— куди подались
  усі надокучливі. Ніхто до мене не звернеться, ніхто не перерве моїх роздумів, які завдяки тій безпеці снуються впевненіше.
  Не рипнуть двері, не підніметься завіса: можна йти собі спокійно, куди веде думка, а це ж так потрібно кожному, хто ступає
  сам&nbsp;— своєю стежкою. Значить, не йду слідами попередників? Авжеж, іду. Але залишаю за собою право дещо знайти й самому,
  дещо змінити, а від дечого й відмовитись. Я не слугую своїм попередникам, а лише погоджуюся з ними.
</p>
<p>Але я надто необачно потішив себе тишею і тією самотністю, якої, здавалося, ніщо не порушить. Ось із майдану долинає страшенний
  крик і, хоча не збиває мене з думки, все ж скеровує її іншим річищем&nbsp;— саме на той предмет. Роздумуючи сам із собою, дивуюсь,
  як багато людей вправляють своє тіло, і як мало&nbsp;— свої духовні здібності; яке збіговисько на тому гідному хіба що сміху,
  пустому видовищі, і яке безлюддя довкола благородних наук; яка духовна вбогість тих, що викликають у нас захоплення своїми
  набухлими від м'язів плечима й руками! От мене й переслідує думка: якщо належними вправами тіло привчають до такої терпеливості,
  що можна витримувати удари і кулаками, й ногами, і то не однієї лиш людини, проводити цілі дні під найдошкульнішим сонцем,
  у найпекучішій куряві, та ще й спливаючи власною кров'ю, то наскільки легше загартувати свій дух, щоб він несхитно сприймав
  удари фортуни, щоб випрямлявся навіть тоді, коли його кинуть на землю і візьмуть під ноги! До того ж тіло, щоб його загартувати,
  вимагає чимало засобів. Дух же зростає із себе самого, сам себе живить, сам себе зміцнює. Ті потребують багато їсти, багато
  пити, щедро змащуватись олією, врешті, довго натруджувати м'язи; натомість ти набудеш доброчесності, не вдаючись до різних
  засобів, не зазнаючи втрат. Що може зробити тебе доброчесною людиною,&nbsp;— те в тобі самому. А що тобі потрібно для того,
  аби стати доброчесним? Хотіти того! То чи можна хотіти чогось кращого, ніж вирватись із тієї гнітючої для всіх неволі,
  якої прагнуть позбутися навіть найупослідженіші раби, навіть ті, що в тому бруді побачили світло денне. Щоб тільки отримати
  свободу, вони викладають усі свої заощадження, на які спромоглися, обдурюючи свій шлунок. То хіба ж ти, вважаючи себе вільнонародженим,
  не прагнеш домогтися свободи будь-якою ціною? Годі озиратися на скриньку для грошей! Тієї свободи не купиш. На таблицях,
  де перераховано звільнених від неволі,&nbsp;— лиш примарна назва свободи: насправді ж нею не володіють ні ті, хто її купив,
  ані ті, хто продав. Ти сам повинен здобути для себе те благо, сам від себе повинен його вимагати. Насамперед звільнися
  від страху перед смертю: це ж він нас уярмлює; потім&nbsp;— від страху перед убогістю. Якщо хочеш пересвідчитися, що нема в
  тій убогості аніякісінького зла, то порівняй обличчя вбогого і багатого: вбогий і частіше, й щиріше сміється; жодна турбота
  не діймає його глибоко. Якщо й налетить випадкова скруха, то тут же й минає, мов перелітна хмарина. Кого ж називають щасливими,
  ті лише вдають веселих, а смуток їхній важкий та пекучий, мов гнійник, і тим важчий для них, що не завжди їм можна відверто
  бути нещасливими: серед журби, що з'їдає серце, вони мусять прикидатися щасливцями. Я повинен частіше звертатися до цього
  прикладу, бо жоден інший так влучно не передав би отого дійства людського життя<sup>1</sup>, яке доручає нам зображати такі людські
  постаті, для яких ми аж ніяк не надаємося. Той, хто сягнистим кроком ступає сценою і, гордо закинувши голову, мовить:
</p>
<blockquote>
  <p>
    <em>Я&nbsp;— Аргосу велитель. Дав Пелоп мені </em>
  </p>
  <p>
    <em>Під берло Істм, що море з двох боків його </em>
  </p>
  <p>
    <em>Омило,&nbsp;— всі ті землі, що між Геллою </em>
  </p>
  <p>
    <em>Та морем Іонійським...<sup>2</sup>-</em>
  </p>
</blockquote>
<p>той насправді&nbsp;— звичайнісінький раб, який отримує для прожитку п'ять мірок зерна і п'ять денаріїв ! Або он той, зарозумілий,
  кого так і розпирає од зухвальства та впевненості у свої сили, той, хто викрикує: </p>
<blockquote>
  <p>
    <em>Замовкни, Менелаю, бо впадеш-таки </em>
  </p>
  <p>
    <em>Ти від руки моєї! -</em>
  </p>
</blockquote>
<p>
  той теж отримує на хліб щоденний і кладеться до сну на якусь дранку. Те ж саме можеш сказати й про всіх розніжених у багатстві,
  тих, кого лектика підносить над головами міського натовпу: їхнє щастя&nbsp;— одна лиш подоба щастя. Зірви з них мапі-кару&nbsp;—   і зневажиш їх. Перед тим, як купити коня, велиш зняти з нього попону; до рабів, що на торговищі, так само приглядаєшся,
  коли вони скинуть одяг, аби не лишилась непоміченою якась вада. Чому ж про людину судиш, коли вона в оболонці? Торговці
  рабами вдаються до всіляких хитрощів, щоб приховати те, що може не сподобатись, тому-то сама прикраса викликає у покупця
  підозру: побачивши, приміром, гарну пов'язку на руці чи нозі, скажеш ту пов'язку зняти й показати о тобі голе тіло. Бачиш
  того скіфського чи сарматського володаря з пишною відзнакою влади на голові? Якщо хочеш його оцінити, пізнати, що то за
  людина, розв'яжи йому ту пов'язку на чолі&nbsp;— й побачиш чимало зла під нею. Та що там розводжусь про інших? Хочеш оцінити
  сам себе? Відкинь гроші, дім, почесті&nbsp;— зазирни у себе! Бо ж нині ти ціниш себе думкою інших.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
