<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист LХХII
</h2>
<p>
  Сенека вітає свого Луцілія!
</p>
<p>
  Те, про що запитуєш, було зрозуміло мені саме по собі, настільки я вдумався у суть справи. Але я вже давно не випробовував
  своєї пам'яті, от вона й починає погано служити мені. Зі мною, відчуваю, діється те саме, що з книжками, які позлипалися
  від того, що їх довго ніхто не гортав. Видно, треба й душу час од часу розгортати, мовби витрушувати все, що там є у ній,
  аби мати під рукою, як тільки знадобиться для вжитку. Тож відкладімо наразі ту справу, бо вона вимагає надто багато і праці,
  й пильності. Як тільки з'явиться надія довше посидіти на місці, я тут-таки й візьмуся за неї. Є чимало такого, про що можна
  писати навіть у двоколісному візку. Є ж і таке, над чим не завадить поміркувати й лежачи в ліжку, таке, що вимагає і дозвілля,
  й відлюдного затишку. І все ж навіть у сповнені клопотів дні треба дати якусь роботу думці, і то на цілі дні. Не думай,
  що колись перестануть з'являтися нові справи: ми їх сіємо —з однієї проростає багато. Потім ми й самі собі дозволяємо
  на проволоку: доведу, мовляв, до кінця ось цю справу, тоді вже наляжу з усього духу; або: впораюся з тим клопотом, то відразу
  ж братимусь до філософських занять.&nbsp;— Ні, філософією слід займатися не лише тоді, коли ми звільнилися від справ,&nbsp;— усім
  мусимо знехтувати, щоб віддатись їй, для якої ніколи не буде забагато часу, навіть коли б ми не переривали тих занять від
  раннього дитинства й до найглибшої старості. Втім, немає різниці, чи ти лише перериватимеш заняття, чи зовсім покинеш філософію,
  бо ж вона не залишиться на тому місці, де ти її покинув: як щось пружне, коли його відтягнути, тут же відстрибує назад,
  так і все те, що втрачає неперервність руху, відбігає до свого початку. Треба опиратися всіляким справам: не залагоджувати
  їх&nbsp;— просто відкидати. Немає такого часу, що був би недогідним для рятівних занять, а скільки ж то людей занедбують філософію
  саме через ті клопоти, задля яких, власне, і потрібно нею займатися!&nbsp;— «Але ж трапляється й таке, що справді заважає».
 &nbsp;— В усякому разі не тій людині, чия душа серед будь-яких турбот радісна й бадьора. Тим, хто ще не сягнув досконалості,
  відома лише принагідна веселість, що переривається; радість мудреця&nbsp;— мов щільна тканина: їй не пошкодить жодна випадковість,
  жоден підступ фортуни, отже, й мудрець завжди і всюди спокійний. Він-бо не залежить від чужого, не вичікує на ласку ні
  від людей, ані від фортуни. Його щастя&nbsp;— не в гостях у нього, а дома. Коли б те щастя увійшло відкілясь у душу, то могло
  б і вийти з неї. Воно ж у ній народжується. Іноді якісь зовнішні обставини нагадують про неминучість смерті, але те нагадування
 &nbsp;— мов легесенький доторк до шкіри. Якась неприємність, кажу, може лише дихнути на мудреця, але найбільше його благо від
  того не схитнеться. Тільки ззовні, повторюю, його перестрінуть часом якісь прикрощі. Так на здоровому тілі з'явиться деколи
  якийсь прищик чи ранка, але всередині немає жодної хвороби. Між людиною, що сягнула мудрості, й тією, яка на дорозі до
  неї, така, ще раз кажу, відмінність, як між здоровим і тим, хто видужує після важкої і тривалої хвороби, для кого здоров'я
 &nbsp;— це наразі лише слабші напади недуги. Якщо такий не буде пильнуватися, то йому відразу ж погіршає&nbsp;— хворість ухопить його
  з новою силою. Мудрецеві ж не страшна ні поворотна хвороба, ані загострення недуги. Тілу лише на якийсь час дається здоров'я;
  лікар, якщо й поверне його, то не на постійно: не раз він знову приходить до хворого, якого сам же вилікував. Інша річ
  душа: вона виліковується один раз і повністю. Скажу тобі, як я розпізнаю здорового: він задоволений з себе, впевнений у
  своїх силах, він знає, що всі бажання смертних, усі добродійства,&nbsp;— чи то розщедрюватися на них, чи їх домагатися,&nbsp;— все
  це не має жодного значення для блаженного життя. Адже все те, до чого ще можна щось додати,&nbsp;— недовершене; від чого можна
  щось відняти,&nbsp;— непостійне. Хто ж хоче втішатися безперервно, той мусить черпати радість із свого джерела. Все, на що так
  ласиться захланна юрба, припливає і відпливає: доля нічого не дає нам у власність. Але й те, що принесе випадок, може втішати
  нас лише тоді, коли втрутиться розум, узявши ті дари на пробу, поміркувавши, приправивши їх: саме він додає смаку навіть
  тим зовнішнім благам, що стають несмачними, коли їх споживати захланно.
</p>
<p>
  Аттал полюбляв звертатися до такого образу: «Ти бачив коли-небудь, як собака, роззявивши пащу, хапає кусень хліба чи м'яса,
  що його кинув хазяїн? Що схопить, те й проковтне, навіть не кусаючи, і знову роззявляє пащу в надії на новий кусень. Так
  само й ми: кине нам фортуна щось таке, чого сподіваємось,&nbsp;— тут же й споживемо його поспіхом, навіть не розсмакувавши,
  й чекаємо, насторожені і захланні, чергової здобичі». З розумним такого не буває: він завжди ситий. А коли й випаде йому
  на пай щось приємне, він приймає той дарунок спокійно, аби відкласти його наразі осторонь. Адже він насолоджується найбільшою,
  постійною, своєю власною радістю. Декому не бракне доброї волі, він домагається успіху, але до вершини йому ще далеко;
  такий неодмінно то підніметься, то занепаде духом,&nbsp;— то до неба злине, то стрімголов летить до землі. Зрештою, життя тих,
  хто обтяжений справами, хто недосвідчений,&nbsp;— це постійне падіння: вони провалюються, мов у ту Епікурову порожнечу, у той
  хаос, що без кінця й краю. Є ще й третій рід людей&nbsp;— тих, які наблизились до мудрості, але ще її не досягли; вона вже в
  них перед очима, або, коли так можна сказати, під рукою. їм уже не страшна хитавиця, їх уже не віднесе назад. Ще вони не
  на суходолі, але вже в гавані.
</p>
<p>
  Отож, якщо така велика різниця між тими, хто сягнув вершини, і тими, хто ще внизу, якщо ті, хто вже на половині дороги, не
  тільки втішаються плодами досягнутого, але й наражаються на величезну небезпеку&nbsp;— скотитися до гіршого, то ми не повинні
  потурати справам, які нас облягають, їх просто треба відігнати ще з-перед порога, бо тільки-но ввійдуть&nbsp;— уже не зачинятимуться
  двері за іншими, черговими. Одразу ж перегородімо їм дорогу! Краще хай не починаються, ніж припиняються.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
