<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/style.css">
</head>
<body>
  <header>
    <h1><a href="/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист XXXIV
</h2>
<p>
  Сенека вітає свого Луцілія!
</p>
<p>
  Здається мені, що росту, окрилююсь і, скинувши з плечей літа, насолоджуюся молодечим запалом, коли чи то з твоїх листів,
  чи з учинків розумію, наскільки ти перевершив самого себе, не кажу вже про юрбу: ти давно залишив її позаду. Якщо селянина
  втішають перші плоди виплеканого ним деревця, якщо пастух радіє ніжному молодняку, якщо кожен у своєму вихованцеві бачить
  власну юність, то що, гадаєш, повинні відчувати ті, хто виплекав у когось його вроджений хист, хто тільки-но під рукою
  чув податливу вдачу&nbsp;— і раптом замилувався її зрілістю? Ти вже не чужий мені.
</p>
<p>
  Ти&nbsp;— мій твір. Отож, коли я запримітив твоє обдарування, відразу ж узявся за тебе: став переконувати, підганяти гостряком<sup>1</sup>,
  не дозволяючи тобі перейти на повільну ходу,&nbsp;— то й нині роблю, але з тією різницею, що понукаю вже не повільного, а того,
  хто біжить, та ще й мене понукає. Мабуть, запитаєш, чого б я ще вимагав од тебе.&nbsp;— Справді, досягнено чимало; недарма кажуть:
  «Початок&nbsp;— наполовину зроблене діло»<sup>2</sup>. Це стосується також душі: хто бажає стати доброчесним, той вже на половині дороги
  до самої доброчесності. А знаєш, кого назву доброчесним? Людину досконалу, цілісну, яку не зможе зіпсувати жодна сила,
  жодна скрута. Таким у майбутньому бачу і тебе, якщо й далі будеш не менш завзятим і наполегливим, якщо намагатимешся, щоб
  не було розбіжностей між твоїми вчинками та словами: щоб вони відповідали одне одному, мовби карбовані були однією печаткою.
  Ще немає ладу в душі тієї людини, чиї вчинки&nbsp;— безладні.
</p>
<p>
  Бувай здоров!
</p>

    </article>
  </main>

  <footer>
    <a href='/'>Зміст</a>
    &nbsp;&nbsp;
    <a href='/expl.html'>Примітки</a>
  </footer>
</body>
</html>
