<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/style.css">
</head>
<body>
  <header>
    <h1><a href="/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист XLV
</h2>
<p>
  Сенека вітає свого Луцілія!
</p>
<p>
  Нарікаєш, що там бракує тобі книжок. Але ж річ не в тім, чи їх багато, лиш у тім, чи вони добрі. Читання, якщо воно продумане,
  дає користь, якщо безладне&nbsp;— лиш розважає. Хто хоче дійти до якогось наміченого місця, той повинен триматись однієї дороги,
  а не звертати то на ту, то на іншу: іти і блукати&nbsp;— не одне і те ж саме.&nbsp;— «Я волів би,&nbsp;— скажеш,&nbsp;— аби замість порад ти
  надіслав мені трохи книжок».&nbsp;— Що ж, я готовий вислати тобі, які лишень маю, вимету геть усі скрині. Та навіть сам, якби
  змога, подався б туди, сам попри старість накинув би собі ту подорож, якби не мав надії, що скоро тобі пощастить звільнитися
  від тієї служби. Не зупинили б мене ні Сцілла, ні Харібда, ані та лиховісна казкова протока: не те що на кораблі&nbsp;— плавом
  я подолав би її, тільки б обійняти тебе й на власні очі побачити, оцінити, наскільки ти зріс духом.
</p>
<p>
  А щодо твого бажання отримати й мої книжки, то від того я не вважаю себе красномовнішим, так само, як не вважав би себе вродливішим,
  коли б ти захотів мати моє зображення. Те бажання, знаю, від твоєї прихильності до мене, а не від оцінки. Та якщо й від
  оцінки, то й вона підказана прихильністю. Але, хоч би якими були ті книжки, читай їх так, мовби я все ще шукаю правди,
  не знаходячи її, шукаю вперто й наполегливо. Я ж не визнав над собою нічиєї влади<sup>1</sup>, не прикриваюсь нічиїм іменем, і хоча
  з великим довір'ям ставлюсь до суджень видатних людей, де в чому і на свої покладаюся. До того ж ті великі мужі залишили
  нам не лише відкриття, але й багато ще не знайденого. Можливо, їм і вдалося б знайти необхідне, якби не шукали зайвого.
  Скільки часу вони прогайнували на хитромудрі плетива слів, на такі ж химерні, підступними стежками спрямовані роздуми,
  що лиш вигострюють марний дотеп! Затягуємо вузли, надаємо словам подвійного значення, а тоді все це розплутуємо. Чи так
  уже в нас багато вільного часу? Вже ми навчилися жити, навчилися вмирати? Весь наш хист, усю передбачливість мусимо спрямовувати
  на те, щоб уникнути обману на ділі, а не на словах. Навіщо мені ті тонкощі у розмежуванні подібних між собою висловів,
  якщо вони можуть стати пасткою хіба що для тих, хто пускається у заплутані роздуми? Речі вводять нас в оману&nbsp;— їх розрізняй!
  Зло приймаємо за благо. Вчора ми вимолювали для себе одне, нині&nbsp;— щось цілком інше. Бажання суперечать у нас бажанням,
  задуми&nbsp;— задумам. А як, скажімо, улесливість подібна до дружби! Вона не лише її наслідує, а й бере гору над нею, переганяє
  її. Саме їй охоче підставляємо вухо, саме її мова відразу сягає самого серця: що шкідливе в ній, те, власне, й солодке.
  Навчи мене, як розрізнити цю подібність. Під машкарою друга підходить до мене улесливий недруг. Під іменем чеснот нам у
  душу закрадаються пороки. Нерозважність ховається за йменням сміливості. Лінощі називаємо поміркованістю, боязкого&nbsp;— обережним.
  Ось у чому небезпечно помилятися! Ось на чому вибирай виразну мітку! Ну, а коли запитаєш когось, «чи є в нього роги»<sup>2</sup>,
  то він не буде аж такий наївний, щоб тут же обмацувати своє чоло, не буде настільки дурним чи недоумкуватим, аби не доглупався,
  що ти лише найтоншими словесними хитрощами зробив його рогатим. Усе це хоч обман, та нешкідливий. Як ото чашки та камінці
  у руках штукарів: тут сам обман служить розвагою; а поясни мені, як це робиться,&nbsp;— і прощавай задоволення. Те ж саме й
  щодо тих словесних пасток (як ще по-іншому назву софізми?): тим, хто не знає, вони не шкодять, а тих, хто знає, не розважають.
  А якщо таки конче хочеш копирсатись у двозначності слів, то повчи нас, що щасливий не той, кого весь люд має за щасливця,
  до кого спливаються великі гроші, а лиш той, хто все своє добро має в самому собі, хто вирізняється стійким, піднесеним
  духом, хто кидає під ноги все, чим захоплюються інші, хто ні з ким не хотів би помінятись місцями, хто цінить у людині
  лише те, що робить її людиною, хто, обравши, за наставницю природу, пристосувався до її законів, живе за її приписами,
  той, у кого жодна сила не відбере його блага, хто навіть зло перетворить у благо, хто твердий у своїх судженнях, непохитний,
  безстрашний, кого якась стороння сила може потрясти, але жодна не здатна стурбувати, кого фортуна, замахнувшись найразючішою
  своєю зброєю, не годна поранити, хіба що дряпне, але й то рідко: всі інші її списи, якими вона кладе людський рід, відскакують
  од нього, наче той град, що, вдаривши по крівлі, не завдає ніякої шкоди мешканцям, лише вигримує по ній, а потім тане.
</p>
<p>
  А чому ти затримуєш мене на тому, що сам же називаєш «брехливим» і про що складено стільки книжок? Усе життя бреше мені.
  От і злови його на тій брехні й наверни, раз такий гострий на думку, до правди<sup>3</sup>. Адже воно вважає необхідним навіть те,
  що чи не на більшу половину&nbsp;— зайве. Але й те, що не є зайвим, здебільшого не може спричинитись ні до нашого щастя, ані
  до блаженства. Бо що необхідне, те не конче мусить бути благом: ми ж насміялися б над самим цим поняттям, коли б назвали
  благом, скажімо, шматок хліба, миску крупника чи там ще щось, без чого не прожити. Що благо, те завжди необхідне, а що
  необхідне, те не завжди благо, оскільки необхідними бувають цілком нікчемні речі. Хто аж так не визнається на цінності
  блага, щоб рівняв його до речей щоденної потреби? То хіба не варто зосередитись на одному: показати всім, скільки часу
  йде на придбання зайвого, скільки людей, поки здобувають засоби для життя, втрачають за тими клопотами саме життя? Приглянься
  до кожного зокрема, подумай про всіх: нема такої людини, щоб її життя не зазирало у завтрашній день.&nbsp;— «А що в тім поганого?»
 &nbsp;— запитаєш.&nbsp;— Гіршого й не буває! Таж усі ті люди не живуть, а лише збираються жити: все відкладають на завтра. Скільки
  б ми не докладали зусиль, життя все одно пробігає скоріше, а ще коли зволікатимемо, то воно так і промчить повз нас, мовби
  й зовсім не було нашим; в останній наш день закінчується, а пропадає&nbsp;— щодня. Але, щоб не виходити за межі листа, який
  повинен вміщатися у лівій руці читача, на другий раз відкладу свою суперечку з діалектиками, що надто скрупульозно займаються
  чимось одним, занедбуючи інше, важливіше.
</p>
<p>
  Бувай здоров!
</p>

    </article>
  </main>

  <footer>
    <a href='/'>Зміст</a>
    &nbsp;&nbsp;
    <a href='/expl.html'>Примітки</a>
  </footer>
</body>
</html>
