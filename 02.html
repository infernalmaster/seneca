<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист II
</h2>
<p>
  Сенека вітає свого Луцілія!
</p>
<p>
  З листів, що їх пишеш мені, як і з того, що чую, виношу добру надію щодо тебе: не роз'їжджаєш то сюди, то туди, переміною
  місць не скаламучуєш свого спокою. Така метушня&nbsp;— ознака хворої душі. Перший доказ доброго ладу в ній&nbsp;— це, гадаю, вміти
  зупинитись і побути з самим собою. Зваж і на те, що читання багатьох авторів, гортання найрізноманітніших книг теж має
  у собі щось від тих блукань та непостійності. Лише з окремими, найобдарованішими, слід залишатися якомога довше, їхнім
  розумом<sup>1</sup> живитись, коли хочеш винести щось таке, що надовго б осіло у твоїй душі. Всюди бути&nbsp;— ніде не бути. У тих, чиє
  життя йде на подорожі, багато зв'язків завдяки чиїйсь гостинності, та ні одного&nbsp;— дружнього. Така сама доля судилась і
  тим, хто не горнеться щиро до когось одного з талановитих, а пробігає все похапцем, мов поспішаючи кудись. їжа, щойно спожита
  й тут же відкинута шлунком, ні користі не приносить, ані тілом не засвоюється. Та й здоров'ю ніщо так не шкодить, як часта
  переміна ліків. Не зарубцьовується рана, коли на ній випробовують різні мазі. Не зміцніє дерево, яке раз по раз пересаджують.
  Ніщо не є настільки рятівним, щоб допомогло мимохідь. Безліч книг тільки розсіює нас. Отож, коли ти неспроможний прочитати
  того, що маєш, достатньо мати&nbsp;— скільки прочитаєш. «Але,&nbsp;— скажеш,&nbsp;— іноді хочеться зазирнути то до цієї книжки, то до
  іншої».&nbsp;— Перебирати наїдками&nbsp;— хіба то не знак переситу? Але ж ті наїдки, різні й несумісні, не живлять&nbsp;— псують шлунок.
  Тому-то ненастанно читай лише визнаних авторів, а коли й заманеться розважитись іншим, одразу повертайся до попереднього.
  Щоденно черпай собі щось помічне проти вбогості, смерті й інших напастей. І хоча багато дечого пробіжиш оком, зупинись
  на чомусь одному, що в цей день можеш перетравити. Саме так чиню і я: читаю багато, беру&nbsp;— дещо. Нині, скажімо,&nbsp;— те, на
  що натрапив у Епікура (я ж бо звик заходити й у чужий табір, не як перебіжчик, а як вивідувач<sup>2</sup>): «Весела вбогість,&nbsp;—   каже він,&nbsp;— це почесна річ». А втім, хіба то вбогість, коли вона весела? Вбогий не той, хто мало має, а той, хто більшого
  прагне. Справді-бо, що йому з того, скільки майна в його скринях, скільки зерна в засіках, скільки отар випасає, який прибуток
  має з лихви,&nbsp;— якщо зазіхає на чуже, якщо обчислює не те, що придбав, а те, що міг би ще придбати? Знаєш, яка все-таки
  межа багатства? Найближча&nbsp;— мати необхідне; далі&nbsp;— мати достатнє.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
