<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист VIII
</h2>
<p>
  Сенека вітає свого Луцілія!
</p>
<p>«Ти велиш мені,&nbsp;— так пишеш,&nbsp;— уникати юрби, жити осторонь і вдовольнятися своїм сумлінням. Де ж у такому разі ті ваші настанови,
  що закликають умерти на полі діяльності?»&nbsp;— Але ж те, що дораджую робити тобі, роблю й сам&nbsp;— заховавшись, зачинив за собою
  двері,&nbsp;— одначе з тим, аби міг сприяти багатьом. Нема дня, що минав би мені в дозвіллі. Навіть частину ночей уриваю для
  занять. Снові не віддаюся&nbsp;— падаю у знемозі, все ще затримуючи на праці втомлені від неспання, вже напівзімкнені очі. Я
  відійшов не лише од людей, але й від справ, передусім&nbsp;— од своїх власних. Займаюся справами нащадків: записую все, що могло
  б їм допомогти. Викладаю в листах рятівні настанови, начеб то були складники помічних ліків, цілющу силу яких я сам випробував
  на своїх виразках, і хай повністю вони й не зажили, все ж перестали розповзатися. Правильну дорогу, на яку, втомлений блуканнями,
  я так пізно натрапив, показую іншим; гукаю їм: «Уникайте всього, що так вабить юрбу, всього, що подає нам випадок. З острахом
  та підозрою зупиніться перед будь-яким несподіваним добром. Таж і звір, і риба ловляться на якусь ласу сподіванку. Вважаєте
  це дарами долі? Ні, це пастки. Хто з вас хоче мати спокійне життя, хай докладе всіх сил, аби не потрапити в ті гачкуваті,
  намазані пташиним клеєм добродійства. Бо до того додається ще один, чи не ! найгірший обман: гадаємо, що ми впіймали, а
  то нас упіймали. Така стежка веде до прірви. Єдиний вихід піднесеного до висот життя&nbsp;— падіння. А ще, коли щастя, підхопивши,
  зіб'є нас із прямого шляху, то годі опертись тій бистрині&nbsp;— треба плисти навпростець або ж одразу йти на дно. Фортуна не
  просто перевертає&nbsp;— вона кидає стрімголов, несе на стрімчаки. Отож дотримуйтесь розумного й рятівного способу життя: своєму
  тілу годіть настільки, наскільки це достатньо для доброго здоров'я; поводьтеся з ним суворіше, аби воно не повставало проти
  душі: їжа хай лиш голод заспокоює, пиття хай гасить спрагу, одяг&nbsp;— оберігає від холоду, дім хай буде захистом від негоди.
  І немає значення, чи з дерну той дім, чи з різнобарвного чужоземного мармуру; знайте: під стріхою людині живеться не гірше,
  ніж під золотом. Нехтуйте всім тим, що постачає нам непотрібна праця,&nbsp;— безліччю оздоб та витребеньок. Думайте над тим,
  що лиш одна душа гідна подиву. Для великої душі&nbsp;— все менше від неї». Коли ось так бесідую сам із собою, з нащадками, то
  невже вважаєш це менше корисним, аніж коли б я вчащав до суду, відтискував свій перстень на табличках з заповітами чи коли
  б у сенаті голосом та рукою підтримував пошукачів? Ті, що видаються бездіяльними, повір мені, зайняті великим ділом: про
  людське й водночас про божественне вони розмірковують. Але пора закінчувати й, за своїм звичаєм, дещо додати до цього листа,
 &nbsp;— знову ж таки не з моїх, а з Епікурових запасів. Ось що я нині прочитав у нього: «Мусиш слугувати філософії, якщо хочеш
  пізнати справжню свободу». Хто піддався, довірився їй, той не ждатиме тієї свободи з дня на день: тут же буде вільним.
  Кажу-бо: саме служіння філософії&nbsp;— це вже свобода. Можеш запитати мене, чому так багато гарних думок я беру в Епікура,
  а не у наших філософів. Запитаю в свою чергу й тебе: «Чому вважаєш, що ті Епікурові вислови не є водночас спільними для
  всіх?» Як багато поетів кажуть щось таке, що філософи або вже сказали, або саме їм належить це сказати! Не торкатимусь
  уже ні трагедії, ані нашої тогати<sup>1</sup>; остання, до речі, не цурається поважності, тому і є чимось середнім між комедією
  та трагедією. А скільки прекрасних віршів знайдеш у мімах! Скільки й у Публілія<sup>2</sup> зустрінеш такого, що випадало б виголошувати
  акторам на котурнах<sup>3</sup>, а не на звичайних підошвах! Наведу один із тих його віршів, що пов'язаний з філософією, а заразом
  із тим, про що ми тільки-но говорили: поет теж уважає, що випадковий набуток&nbsp;— не наш набуток: </p>
<blockquote>
  <p>
    <em>Чим випадок утішив,&nbsp;— не твоє воно.</em>
  </p>
</blockquote>
<p>Пригадую, цю ж думку ти висловив іншим, значно кращим і стислішим рядком: </p>
<blockquote>
  <p>
    <em>Дарунком долі довго не натішишся.</em>
  </p>
</blockquote>
<p>І ще ось (не обмину і його) чи не найкращий вислів: </p>
<blockquote>
  <p>
    <em>Що взяв&nbsp;— оддати доведеться будь-коли.</em>
  </p>
</blockquote>
<p>
  Але я не вважаю, що мій борг погашено: я лиш повернув тобі&nbsp;— твоє.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
