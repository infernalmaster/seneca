<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/style.css">
</head>
<body>
  <header>
    <h1><a href="/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист XLIX
</h2>
<p>
  Сенека вітає свого Луцілія!
</p>
<p>
  Хіба що байдужа й лінива людина згадуватиме, мій Луцілію, друга лише тоді, коли думку про нього навіє якась місцевість. І
  все ж саме те чи інше знайоме місце викликає іноді наче глибоко заховану в душі тугу; не скажу, що повертає вже погаслий
  спогад, а лише пробуджує приспаний. Так, спричинений втратою біль, хоч і пом'якшений перебігом часу, знову ятриться, досить
  лиш глянути на раба, що був близьким для померлого, на одяг, на житло. І ось Кампанія, але найбільше Неаполь, а ще краєвиди
  твоїх Помпеїв<sup>1</sup>&nbsp;— аж не віриться!&nbsp;— наскільки свіжою зробили мою тугу за тобою! Ти&nbsp;— весь перед моїми очима, надто, коли
  прощаємося. Бачу тихі сльози, що вперто навертаються тобі на очі, помічаю твій біль, що проривається, хоч як його стримуєш,
  назовні. Здається, я щойно тебе втратив!
</p>
<p>
  А врешті, коли вдатись у спогади, хіба є щось таке, що б не відбувалося «щойно»? Щойно ж я сидів хлопчиком у філософа Сотіона,
  щойно почав вести судові справи, щойно втратив до того заняття охоту, врешті&nbsp;— й силу. Незмірна швидкоплинність часу! І
  ця швидкоплинність найочевиднішою стає тоді, коли озирнутися: за-дивлених у теперішнє вона вводить в оману&nbsp;— настільки
  неквапливим є перехід<sup>2</sup> тієї стрімкої втечі часу.&nbsp;— «Що за диво?»&nbsp;— запитаєш.&nbsp;— Так ось: скільки б часу не проминуло&nbsp;—   весь він в одному й тому ж місці. Охопиш зором усього його водночас, бо й лежить він увесь разом. Усе падає в одну й ту
  ж саму глибину. Зрештою, чи можуть бути тривалими частки того, що у своїй цілості таке коротке? Наше життя&nbsp;— лише цятка,
  навіть менше, ніж цятка. Але природа зробила так, що й ця наймізерніша малість видається чимось протяжним: одна її крихта
 &nbsp;— немовлячий вік, друга&nbsp;— дитячий, третя&nbsp;— зрілість, потім&nbsp;— мовби схил од зрілості до старості, врешті&nbsp;— сама старість.
  Скільки кроків у такій неспостережно малій вузині! Щойно ж я відпроваджував тебе. Але те «щойно»&nbsp;— чималий відтинок нашого
  життя, що й саме колись&nbsp;— подумаймо над тим!&nbsp;— спливе все до останку. Колись час не видавався мені таким швидкоплинним,
  нині ж його перебіг постав переді мною в усій його неймовірній стрімливості. Чи тому, що відчуваю близькість межі, чи тому,
  що приглядаюся до втраченого, зважую його<sup>3</sup>.
</p>
<p>Коли так от роздумую, то все більше дратують мене ті, що й з тієї крихти виділеного нам часу, якого й найощадливішій людині,
  хоч би як берегла його, забракне навіть для необхідних справ, з тієї незмірної малості більшу частину витрачають на непотрібне,
  зайве. Ціцерон запевняє, що хоч би подарували йому ще одне життя, то він і тоді не мав би часу читати ліриків<sup>4</sup>. Я сказав
  би&nbsp;— й діалектиків<sup>5</sup>: ті ще безглуздіші. Бо коли лірики відверті у своїх пустощах, то ці вдають, начебто заклопотані чимсь
  поважним. Ні, я не кажу, щоб ти цілком не зважав на них,&nbsp;— кинь оком і на те мистецтво, але збоку, так би мовити, з порога
  привітай їх, аби не втягли тебе в бесіду й ти не подумав, що вони дійсно володіють таємницею якогось надзвичайного блага.
  То чому б'єшся, сушиш собі голову над питанням, якщо розумніше просто відкинути його, ніж розв'язувати? Лише той, хто перебирається
  собі з місця на місце без поспіху, безпечно, лише той може визбирувати й пакувати всіляку зайвину. Коли ж ворог наступає
  на п'яти, коли сурма протрубила воякам до негайного походу, то тут уже не до дрібниць: необхідність вибиває з рук те, що
  нагромаджено на дозвіллі. У мене не так багато часу, щоб я розтринькував його на вишукування двозначних слів, щоб вигострював
  на них свою дотепність. </p>
<blockquote>
  <p>
    <em>Глянь, скільки люду опливлось, які вежі могутні замкнули </em>
  </p>
  <p>
    <em>Наглухо брами свої, як там гострять залізо убивче...<sup>6</sup></em>
  </p>
</blockquote>
<p>
  З великою мужністю я повинен дослухатися до звідусіль чутного гримотіння війни. Божевільним, та й справедливо, назвали б
  мене всі, якби я&nbsp;— у той час, коли і старці, й жінки зносять каміння для укріплення стін, коли озброєна молодь за брамами
  чекає або вимагає наказу, щоб кинутись у бій, коли при самих брамах виблискує ворожа зброя і здригається земля від потужного
  підкопу,&nbsp;— якби я сидів собі, склавши руки, й ставив, скажімо, такі-от питаннячка: «Те, чого ти не втратив, ти маєш; ти
  не втратив рогів: отже, ти маєш роги»; чи ще щось за таким же зразком, що є витвором витонченого безглуздя. Отож по праву
  можеш і мене вважати божевільним, якщо тратитиму зусилля на подібні речі. Хіба ж я не в облозі? Лишень небезпека грозить
  мені не ззовні, й од ворога мене не захищає стіна: смертельне&nbsp;— поряд, зі мною. Не маю, ще раз кажу, часу для тих марниць:
  величезна робота на моїх руках. Чим я зайнятий? Смерть переслідує мене, життя&nbsp;— тікає: навчи мене, як тут бути. Зроби так,
  щоб я не тікав од смерті, а життя щоб не тікало мені з-під рук. Додай сміливості змагатися з труднощами, рівноваги духу
 &nbsp;— сприймати неминуче. Розсунь вузини мого часу. Повчи мене, що щастя&nbsp;— не у тривалості життя, а в тому, як ним розпорядишся:
  може трапитися (здебільшого й трапляється так), що той, хто прожив довго, насправді мало прожив. Шепни мені перед сном:
  «Можеш не прокинутися». А коли прокинуся: «Можеш уже не прилягти до сну». Скажи, коли виходитиму за поріг: «Можеш не повернутися».
  А коли повернуся: «Можеш уже не ступити за поріг». Ти помиляєшся, вважаючи, що лише для мореплавця між життям і смертю
 &nbsp;— хистка межа: вона скрізь однаково тендітна. Не всюди смерть така очевидна, але всюди&nbsp;— така ж близька. Розвій мряку&nbsp;—   і легше передаси мені те, до чого я приготовлений. Природа зробила нас сприйнятливими до науки й наділила розумом, хоча
  й недосконалим, але таким, що може вдосконалюватися. Поміркуй разом зі мною про справедливість та благочестя, про поміркованість,
  про соромливість&nbsp;— ту, що стримує нас від посягання на чуже тіло, як і ту, другу, що спонукає дбати про своє. Не водитимеш
  мене манівцями&nbsp;— скоріше сягну своєї мети. Якщо, за словами знаменитого трагіка, «мова правди проста»<sup>7</sup>, то не гоже її
  заплутувати. Справді-бо, ніщо аж так не вадило б людині високих поривів, як оті підступні хитрощі.
</p>
<p>
  Бувай здоров!
</p>

    </article>
  </main>

  <footer>
    <a href='/'>Зміст</a>
    &nbsp;&nbsp;
    <a href='/expl.html'>Примітки</a>
  </footer>
</body>
</html>
