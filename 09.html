<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист ІХ
</h2>
<p>
  Сенека вітає свого Луцілія!
</p>
<p>
  Ти хочеш знати, чи Епікур в одному із своїх листів справедливо дорікає тим, які стверджують, що мудрець, мовляв, задоволений
  сам собою, а тому й не потребує друга. Цей закид роблять Стільпону<sup>1</sup>, Епікуру, а також тим, для кого найвище добро&nbsp;— відсутність
  душевних страждань. Нам, до речі, не уникнути двозначності, якщо при перекладі слова араthеіа ми нашвидкуруч хотіли б обійтися
  одним лише відповідником «терпіти». Адже те слово можна було б сприйняти у протилежному, ніж маємо тут на увазі, значенні:
  хочемо говорити про душу, якій байдуже будь-яке страждання, а можна подумати, що йдеться про душу, яка не може стерпіти
  будь-якого страждання. Зваж лишень, чи достатньо сказати «невразлива душа», чи «душа, яка піднялась над усякими стражданнями»?
  У тому-то, власне, й різниця між ними й нами<sup>2</sup>: наш мудрець, відчувши біль, долає його, а їхній&nbsp;— навіть не відчуває.
</p>
<p>
  Спільне ж і в нас, і в них те, що мудрецеві ніхто, крім нього самого, не потрібен. І все-таки, хоч і задовольняється самим
  собою, він зовсім не проти того, щоб мати друга, сусіда, товариша. Але гарненько поміркуй, в якому розумінні він задовольняється
  собою. Хай, скажімо, якась хвороба чи ворог позбавлять його руки, хай випадково позбудеться ока чи навіть обох очей,&nbsp;—   йому достатньо буде того, що зосталося: скалічілий, без якоїсь частини тіла, він буде таким же веселим, яким був при неторкнутому
  тілі. Не страждає, зазнавши втрат, хоч і волів би залишитись неушкодженим. Мудрець, отже, задовольняється самим собою не
  в тому розумінні, що хоче бути без друга, а що може без нього обійтись; «може»&nbsp;— тобто не втратить душевної рівноваги,
  коли зостанеться без нього. Втім, він ніколи не лишатиметься без друзів, бо ж від нього самого залежить, наскільки скоро
  знайде нового друга. Втратить, приміром, свою статую Фідій&nbsp;— тут же вирізьбить іншу. Так і мудрець: він і дружбу заводити
  вмілець&nbsp;— замість утраченого друга придбає іншого. Питаєш, як він так швидко міг би зробити це? Відповім, але домовимось,
  що цим я одразу сплачу свій борг, аби, коли йдеться про нинішній лист, ми були поквитовані. Гекатон мовить: «Я вкажу тобі
  приворотний напій без жодних засобів, без зілля, без чаклунських примовлянь: «Люби&nbsp;— й тебе полюблять». Велику насолоду
  дає нам, однак, не лише давня, випробувана часом дружба, але початок та плекання нової. Чим різниться приємність хлібороба,
  коли він сіє і коли він жне, тим і мудреця&nbsp;— коли він здобуває собі друга і коли вже його здобув собі. Філософ Аттал полюбляв
  говорити, що приємніше домагатися дружби, аніж нею втішатися, як і маляреві приємніше малювати картину, ніж бачити її вже
  намальованою. Ота невсипуща в якійсь роботі пильність має в собі велику насолоду, що живиться тією ж таки роботою. Не відчуває
  такого задоволення той, хто вже зробив останній мазок: він утішається плодом свого мистецтва; малюючи&nbsp;— втішався самим
  мистецтвом. Підлітковий вік багатший плодами, але дитинство&nbsp;— солодше.
</p>
<p>
  Та повернімося до головного у нашій бесіді. Мудрець, хоч і задовольняється самим собою, хоче мати друга, принаймні для того,
  аби дружба не була тільки словом, аби не марнувалась така велика чеснота, і то не з тим, щоб, як пише Епікур у цьому ж
  листі, «мати когось, хто б доглянув за ним у хворобі, порятував у в'язниці чи у вбогості», навпаки,&nbsp;— щоб самому було ким
  опікуватись у хворобі, щоб було кого звільнити з ворожого оточення. Погані думки у того, хто шукає дружби, виходячи лише
  зі своїх потреб<sup>3</sup>. Така дружба як прийшла, так і відійде. Ти завів друга з тим, аби він визволив тебе із кайданів? Лиш
  задзвенять вони&nbsp;— втече твій друг. Це, власне, така дружба, яку в народі називають принагідною. З ким ти подружився з корисливих
  міркувань, той подобатиметься доти, поки матимеш од нього користь. Ось звідки ті юрми, що облягають щасливців, а безлюддя
 &nbsp;— довкола тих, кого повергла доля: друзі тікають відтіля, де випробовується дружба<sup>4</sup>. Ось звідки стільки ганебних прикладів
  того, як одні покидають друзів через страх, інші через страх їх зраджують. Який початок, такий неодмінно й кінець. Хто
  став другом заради вигоди, той і перестане бути другом заради вигоди. Якщо приводом для дружби буде ще щось, окрім самої
  дружби, то завжди трапиться привід, щоб розірвати ту дружбу. Для чого я шукаю собі друга? Аби було за кого вмерти, кого
  супроводжувати на вигнання, за кого заступитися, кого врятувати, пожертвувавши життям. А те, про що пишеш, то не дружба,
  а торгівля, яка передбачає лише вигоду і тільки нею керується. Чимось, без сумніву, нагадує дружбу й пристрасть закоханих.
  Можна б навіть сказати, що це шалена дружба. Чи буває таке, щоб хтось любив заради зиску, заради честолюбства, заради слави?
  Ні. Любов сама по собі, нехтуючи всім іншим, запалює серця жагою прекрасного в надії на взаємність у ласках. То як це?
  Хіба з чистіших, ніжі навіть у дружбі, спонукань може виникнути ганебна пристрасть?&nbsp;— «Не про те,&nbsp;— скажеш,&nbsp;— ідеться:
  цікавимося, чи дружби слід прагнути заради неї самої, чи з інших міркувань». Ось це й потрібно довести насамперед. Бо якщо
  вона гідна того, щоб до неї стреміти заради неї самої, то її може шукати навіть мудрець, який ні в кому, окрім себе, не
  має потреби.&nbsp;— «А як її шукатиме?»&nbsp;— Як чогось прекрасного, не розраховуючи на зиск, не лякаючись перемінної долі. Робити
  дружбу запорукою особистого щастя&nbsp;— це принижувати її гідність. : Мудрець задовольняється собою. Цю думку, мій
</p>
<p>Луцілію, здебільшого розуміють неправильно: мудреця звідусіль усувають, заганяють його, так би мовити, у власну шкаралупу.
  Отож мусимо визначити, що стоїть за цим висловом, яке його значення, який обсяг. Мудрець задовольняється собою для того,
  щоб жити блаженно, а не щоб жити взагалі. Для того, щоб жити, йому потрібно чимало різних засобів, для того, щоб жити блаженно,
 &nbsp;— лише здорову, піднесену, байдужу до витівок фортуни душу. Хочу вказати тобі ще й на розмежування, яке робить Хрісіпп.
  Він каже, що філософ ні в чому не терпить нестачі, хоч і потребує багатьох речей; дурень же навпаки: нічого не потребує,
  бо й нічим користуватись не вміє, зате нестачу терпить в усьому. Мудрецеві потрібні руки, очі й багато дечого, що необхідне
  на кожному кроці, нестачі ж не терпить ні в чому. Бо терпіти нестачу&nbsp;— це вже пов'язане з необхідністю. Мудрець же не має
  необхідності ні в чому. Отже, хоча він задовольняється самим собою, йому потрібні друзі. Він бажає мати їх якомога більше.
  Та не для того, щоб жити блаженно: без них він теж буде жити блаженно. Найвище благо не шукає засобів іззовні: його плекають
  удома; все воно&nbsp;— із себе самого. Як тільки хоч якусь його частинку почнеш шукати осторонь, то вже ти залежатимеш від фортуни.
 &nbsp;— «А що робитиме мудрець, коли, скажімо, потрапивши у в'язницю, чи забрівши між чужий народ, чи затримавшись у плаванні,
  а чи опинившись на пустельному березі, він залишиться без друзів?»&nbsp;— Робитиме те, що й Юпітер у ту пору, коли світ розсиплеться<sup>5</sup>,
  боги зіллються воєдино, природа трохи перерве свою працю; а сам він спочине, оддавшись своїм думкам. Щось таке, кажу, робить
  і мудрець: замикається в собі, живе з самим собою. І все-таки, поки він на свій розсуд може ладнати свої справи, то, хоч
  і задовольняється самим собою, приводить у дім дружину; хоч і задовольняється самим собою, дає життя своїм дітям; хоч і
  задовольняється самим собою, все ж не жив би, коли б йому довелося жити без жодної коло себе людини. Не власна користь,
  а природна потреба схиляє до дружби; до неї, як і до інших речей, чуємо вроджений потяг. Подібно до того, як існує нехіть
  до самотності й потяг до товаришування, подібно до того, як сама природа єднає людину з людиною, так і тут є щось таке,
  що спонукає нас постійно прагнути дружби. Та хоч мудрець, як ніхто інший, прив'язаний до друзів, хоч і ставить їх нарівні
  з собою, а то й над собою, все ж найвище благо визначає межами своєї душі; скаже, як колись сказав Стільпон, кого картає
  у своєму листі Епікур. Так ось той Стільпон, коли впало його рідне місто, коли він утратив дітей, дружину й коли з суцільної
  пожежі вийшов один, але, як і досі, щасливий, то на питання Деметрія<sup>6</sup> (за безліч зруйнованих міст його прозвали Поліоркетом),
  чи втратив він що-не-будь, той самий Стільпон мовив: «Моє добро&nbsp;— зі мною». Ось тобі мужній, несхитний чоловік! Саму перемогу
  ворога переміг. «Я не втратив,&nbsp;— одповів,&nbsp;— нічого». І переможець засумнівався у своїй перемозі. «Усе моє&nbsp;— зі мною».
  Тобто справедливість, доброчесність, розсудливість. Ось що значить не вважати благом те, що можуть у нас відняти. Подивляємо
  деяких тварин, які без шкоди для свого тіла можуть пройти крізь полум'я. А що ж казати про людину, яка з-під руїн, із-під
  заліза та з-під вогню виходить цілою, непошкодженою! Бачиш, наскільки легше подолати весь народ, аніж одну людину. Ось
  тут Стільпон сходиться із стоїком, бо й він виносить своє благо неторкнутим крізь повергнені у прах міста. Він-бо задовольняється
  самим собою&nbsp;— таку межу кладе своєму щастю. Але не думай, що лиш ми одні виголошуємо гарні слова: у самого Епікура, хоч
  він і дорікає Стіль-понові, є подібна думка, якою теж не знехтуй, дарма що я вже виплатив свій нинішній борг. «Для кого,
 &nbsp;— каже він,&nbsp;— не видається аж надто достатнім те, чим він володіє, той почуватиметься вбогим, хоч би став повелителем усього
  світу». Або, якщо волієш (бо ж не слів треба триматись, а думки): «Хто не вважає себе найщасливішим, той буде нещасним,
  хоч би й повелівав усім світом». А щоб ти пересвідчився, що такий погляд підказаний здоровим глуздом, а значить, природою,
  то знайдеш його і в комічного поета:
</p>
<blockquote>
  <p>
    <em>Не чуєшся щасливцем&nbsp;— то й не будеш ним .</em>
  </p>
</blockquote>
<p>
  Справді, хіба має значення, на якому східці стоїш, якщо він видається тобі поганим?&nbsp;— А якщо,&nbsp;— запитаєш,&nbsp;— назве себе блаженним,
  скажімо, той, хто розбагатів нечесним шляхом, той, у кого більше господарів, ніж рабів, то я маю вірити йому на слово?»
 &nbsp;— Бери до уваги не те, що він говорить, а що відчуває, до того ж&nbsp;— що відчуває не впродовж одного дня, а постійно. Тому
  не бійся, що така дорогоцінна річ&nbsp;— блаженство&nbsp;— стане набутком негідника. Тільки мудрець задоволений своєю долею<sup>8</sup>; глупота
  ж, ненастанно вередуючи, не перестає з'їдати сама себе.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
