<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист XV
</h2>
<p>
  Сенека вітає свого Луцілія!
</p>
<p>
  Був у наших предків, ще й нині не занедбаний, звичай починати листа словами: «Якщо ти здоровий, то добре; я&nbsp;— здоровий».
  Ми ж із повним правом могли б казати: «Якщо ти присвячуєшся філософії, то добре». В ній-бо&nbsp;— справжнє здоров'я; без неї
 &nbsp;— хвора душа. Та навіть тіло, хоч як його зміцни, то це&nbsp;— міць божевільного або нестямного. Тому дбай передусім про те
  перше, справжнє здоров'я, а потім&nbsp;— це вже недорого коштуватиме&nbsp;— повертайся до другого, якщо дійсно хочеш бути здоровим.
  Безглузде, мій Луцілію, те заняття, та й не личить воно освіченій людині&nbsp;— плекання м'язів рук, укріплення шиї, зміцнення
  боків. Хоч як відгодовуй себе, хоч як обростай м'язами, однак ніколи ні вагою, ані силами не дорівняєш добірному бикові.
  А ще зваж на те, що надмірна вага тіла пригнічує дух, позбавляє його рухливості. Тому, як тільки можеш, обмежуй своє тіло,
  вивільнюючи місце для духу. Скільки-то клопотів у тих, хто завзято плекає своє тіло! Передусім виснажливі вправи, від яких
  наші душевні сили наче вичерпуються,&nbsp;— ми неспроможні зосередитись на тонших заняттях. Крім того, великий надмір поживи
  притуплює розум. Подумай, врешті, про тих найнижчої проби рабів, про тих горе-наставників, які проводять час між олією
  та вином<sup>1</sup>, людей, які задоволені днем лише тоді, коли добре спітніли, коли замість того, що стекло з них потом, вони
  влили у своє порожнє нутро черговий, ще місткіший кухоль напою. Але ж пити і спливати потом&nbsp;— заняття хворих на живіт!
</p>
<p>
  А тим часом є легкі й короткочасні вправи, які одразу ж роблять тіло пружним, а крім того,&nbsp;— на це слід особливо зважити
 &nbsp;— заощаджують час. Можна, скажімо, бігати, рухати руками з якимсь тягарем, стрибати, чи то піднімаючи тіло вгору, чи посилаючи
  його вперед, можна й підстрибувати, так би мовити, на зразок саліїв<sup>2</sup>, або, кажучи по-простому, валіїв<sup>3</sup>. От і вибирай
  будь-яку з цих вправ, яка з часом стане для тебе легкою і звичною. Але, що б ти не робив, якнайскоріше повертайся від тіла
  до душі. її вправляй і днями, й ночами. Не треба великих затрат, щоб її живити. А ще, коли вправляєш душу, на заваді не
  стане ні холод, ні спека, ні сама старість. Дбай же про те своє майно, що з віком стає не гіршим, а кращим. Не велю тобі,
  одначе, повсякчас хилитися над книжкою чи табличками: душі теж потрібно дати якусь перерву. Але не з тим, щоб вона розслабилась,
  а лише перепочила. Прогулянка на лектиці, до речі, й тіло тобі розрухає, і заняттям не перешкодить: можеш читати, можеш
  диктувати, можеш розмовляти, слухати. Та й піша прогулянка не заважає тобі віддатись будь-якому з тих занять.
</p>
<p>
  Не раджу тобі нехтувати напруженням голосу. Липі не піднімай його, а потім не понижуй ступенями й визначеними ладами. А може,
  хочеш оволодіти ще й мистецтвом прогулянки? Тоді довірся тим, кого голод спонукав до чудернацьких наук: один із них розмірюватиме
  твій крок, інший приглядатиметься, як під час їжі рухаються твої щелепи, одне слово, настільки просунуться ті наставники,
  наскільки потуратимеш їхньому зухвальству своєю терпеливістю та легковір'ям.&nbsp;— «То що? Виходить,' починати треба з крику,
  з найбільшого напруження голосу?»&nbsp;— У стан збудження входимо поступово, і це настільки природно, що й при сварці спочатку
  перекидаються словами, а тоді вже починають галасувати. Ніхто ж бо, тільки-но розкривши рота, не закликає у свідки римський
  народ. Тож висловлюй своє обурення відповідно до душевного пориву: то бурхливіше, то погідніше, наскільки тебе спонукає
  сила твого голосу. Коли ж переходитимеш до природного його звучання, то хай влягається він помірно й скромно, а не падає
  раптово, обриваючись. Хай прямує, так би мовити, Серединною стежкою, а не розгулює по-простацькому, за звичаєм неуків.
  Одне слово, докладай зусиль не для того, щоб удосконалювати голос, а щоб голосом удосконалювати слухачів.
</p>
<p>
  Так я звільнив тебе від чималого тягаря. До того добродійства матимеш іще й грецький даруночок. Ось тобі чудова настанова:
  «Життя нерозумних людей безпросвітне і сповнене страху, бо все воно поривається у майбутнє».&nbsp;— Хочеш знати, чиї то слова?
  Того самого, кому належать попередні. Ну, а про яких нерозумних, гадаєш, іде мова? Про Бабу? Про Ісіона<sup>4</sup>? Помиляєшся:
  про нас же йдеться&nbsp;— про тих, кого сліпа жадоба стрімголов жене навздогін за шкідливими, бо вочевидь нездатні наситити
  нас, речами про тих, хто давно б уже вдовольнився, якби взагалі був спроможний вдовольнитися чимось, про тих, хто й гадки
  не має, як приємно нічого не прагнути, хто й не підозрює, яка то розкіш,&nbsp;— будучи повністю задоволеним достатнім для прожитку,
  ні в чому не залежати від фортуни. Тож хоча б іноді подумай, мій Луцілію, як багато ти вже осягнув. А коли побачиш, скільки
  людей тебе випереджує, то озирнись, аби глянути й на тих, хто за тобою<sup>5</sup>. І, якщо хочеш бути вдячний богам і своєму життю,
  зваж на те, яку велику юрбу ти залишив позаду. А що тобі інші? Ти ж себе самого випередив! Поклади межу, поза яку, навіть
  коли б міг, не захочеш ступити. Ось тоді й розпрощаєшся з усіма тими підступними насолодами, яких краще сподіватись, ніж
  їх осягнути. Бо й справді, коли б у них було щось тривке, то ними хоч інколи можна б насититись, але вони, скільки з них
  не черпай, лише розпалюють спрагу. Тож геть усі ті пишні приготування! Та й пощо маю жадати від фортуни, щоб дала те, що
  готує мені непевний жереб у майбутньому, якщо можу зажадати від себе самого&nbsp;— не мати взагалі ніяких жадань? І чого тут
  жадати? Чи візьмусь до нагромадження, забувши про марноту людського життя? Та ось же він, останній день! Ну, хай не останній
 &nbsp;— поряд з останнім.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
