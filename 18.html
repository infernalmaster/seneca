<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист XVIII
</h2>
<p>
  Сенека вітає свого Луцілія!
</p>
<p>
  Ось і грудень, місяць, коли місто&nbsp;— мов той вулик: силою закону попущено віжки для розкоші та насолод. Усе дзвенить, аж одлунює
  розмахом непомірних приготувань. Начебто Сатурналії<sup>1</sup> чимсь одрізняються від буднів: різниця затерлась настільки, що ледве
  чи помиляється той, хто сказав: «Колись грудень тривав лишень місяць, а тепер&nbsp;— цілий рік». Якби ти був побіч мене, то
  я б охоче з тобою порадився, що, на твою думку, слід робити: взагалі не порушувати своїх щоденних занять чи, може,&nbsp;— аби
  не кидати виклик загальноприйнятому,&nbsp;— відклавши тогу<sup>2</sup>, веселіше братися до наїдків та напоїв? Те, що колись робили звичайно
  тільки при заколотах, у важку для держави пору,&nbsp;— кажу про зміну одягу,&nbsp;— нині те робимо заради насолод та при святкових
  днях. Наскільки знаю тебе, ти б не хотів, ставши суддею в тій справі, ні того, щоб ми в усьому були подібні до заряснілого
  гостроверхими шапками простолюду, ані того, щоб усім од нього відрізнялись. Але саме в ці дні треба якнайсуворіше повеліти
  душі, щоб вона одна утрималася від насолод, і то, кажу, якраз у той час, коли розкошує геть-чисто весь люд. Ось це і є
  найочевидніший доказ її стійкості&nbsp;— коли ні сама вона не тягнеться до насолод, ані не піддається їхній знадливій спокусі.
  Потрібно чимало витримки, аби серед сп'янілої аж до блювання юрби не просякнути вином; але треба й не меншої поміркованості,
  щоб, не вирізняючись, не протиставляючи себе іншим, усе ж не змішуватися з ними,&nbsp;— робити те ж саме, що всі, але не так
  само, як усі. Святкову днину можна провести, й не віддаючись розкоші.
</p>
<p>А втім, мені так уже сподобалося брати на пробу стійкість твоєї душі, що, йдучи за порадою видатних мужів, пораджу й від
  себе: добери кілька днів, коли вдовольнятимешся найскупішою і найдешевшою їжею, найпростішим, найжорсткішим одягом, аби,
  врешті, сказати самому собі: «Ось цього, власне, я боявся?» Серед нічим не охмареної безпеки хай готується душа до труднощів;
  серед щедрот фортуни хай гартує себе до її жорстоких кривд. Воїн і під час миру виснажується в походах, насипає оборонні
  вали, хоч ніде нема жодного ворога, спливає потом за непотрібною працею, щоб не забракло сил, коли та праця буде необхідною.
  Не хочеш, аби хтось затремтів у самій дії,&nbsp;— загартовуй його, поки ще не дійшло до дії. Так чинили ті, котрі, місяцями
  наслідуючи вбогих, сягнули межі нестатків, щоб уже ніколи не лякатись того, з чим неодноразово стикалися. Однак не думай,
  що маю тут на увазі Тімонові<sup>3</sup> обіди, жебрацькі комірчини та всякі інші забави знудьгованих переситом багачів. Хай насправді
  будуть у тебе і тверде ліжко, й грубий, як у простого воїна, плащ, і черствий чорний хліб. Ось у такий спосіб намагайся
  прожити три-чотири дні або й більше. Але щоб це були не пустощі, а випробування. Тоді-то, повір мені, Луцілію, ти радітимеш,
  наситившись за якихось там два аси<sup>4</sup>; тоді-то зрозумієш, що спокою не треба випрошувати й у фортуни: те, що не виходить
  за межі необхідного, вона подає й тоді, коли розгнівана. І все ж не думай, що ти зробив би щось незвичайне: зробиш те,
  що роблять тисячі рабів, тисячі й тисячі бідняків. Інша річ (тут&nbsp;— твоя заслуга)&nbsp;— ти робитимеш це без примусу, і тобі
  завжди буде легко переносити те зло, яке ти сам колись випробував. На опудалі вправляймося<sup>5</sup>! Щоб доля не застукала нас
  ізненацька, подружімося з убогістю. Знаючи, що не так уже важко перебувати в убогості, спокійніші будемо в багатстві. Та
  й сам речник насолоди Епікур у визначенні лиш ледь-ледь заспокоював голод, аби побачити, чи від того втратить щось повна,
  вивершена насолода; якщо так, то скільки втратить і чи гідна та втрата, щоб її поповнювати великим зусиллям. Про це, власне,
  й говорить він у листах до Полісна, писаних за архонтства Харіна<sup>6</sup>; пишається тим, що на свій прожиток він витратив не
  цілого аса, тимчасом як Метродорові, який домігся менших успіхів, знадобився таки цілий ас.&nbsp;— «Гадаєш, при такому харчуванні
  може йти мова про ситість?»&nbsp;— Авжеж. Навіть про насолоду. Лиш не про ту, що пурхає, тікає і весь час вимагає нової поживи,
 &nbsp;— про стійку та певну. Звісно, не дуже-то солодко попивати воду, сьорбати крупник та жувати кусень ячмінного хліба. Але
  вершина насолоди якраз у тому, що ти можеш черпати насолоду навіть у такій простій поживі; у тому, що ти обмежив себе тим,
  чого не відніме фортуна, хоч би як на тебе заповзялася. Таж навіть в'язням подають щедріший обід. Навіть тих, кого засуджено
  до смертної кари, кат живить не так скупо. То які ж треба мати душевні сили, щоб самовільно дійти до того, що не грозить
  навіть засудженим на смерть! Ось що значить випередити удар долі! Тож пора, мій Луцілію, наслідувати звичай мудрих людей.
  Вибери якісь окреслені дні, коли, відклавши справи, вдовольнятимешся найнеобхіднішим. Пора зазнайомитися з убогістю: </p>
<blockquote>
  <p>
    <em>Зважся багатства, мій гостю, зневажити&nbsp;— й гідністю будеш </em>
  </p>
  <p>
    <em>Рівний із богом самим!<sup>7</sup></em>
  </p>
</blockquote>
<p>
  І справді, гідним божества може бути лише той, хто зневажив багатства. Але я не забороняю тобі володіти багатством, я лише
  хочу домогтися того, щоб ти, володіючи, не тремтів над ним. А цього можна домогтися лише тоді, коли ти сам себе переконаєш
  у тому, що й без них житимеш щасливо, коли сприйматимеш їх як щось минуще.
</p>
<p>
  Та пора згортати листа.&nbsp;— «Стривай,&nbsp;— скажеш,&nbsp;— не забудь спочатку віддати те, що винен». Відішлю тебе до Епікура; він знову
  сплатить тобі мій борг: «Надмірний гнів породжує нестяму». Ти, я певен, оціниш велику правду тих слів, адже у тебе був
  і слуга, й ворог. До будь-кого можна запалати гнівом: він же виникає як з любові, так і з ненависті; як серед поважних
  справ, так і під час забави та жартів. Щодо сили гніву, то вона залежить не від причини, яка його породила, а від душі,
  яка його сприйняла. Так і вогонь: важливо не те, який він великий, а те, на який грунт потрапив. Непроникній брилі нічого
  не вдіє високе полум'я, а сухе й палке хмиззя навіть од іскринки запалахтить пожежею. Так воно є, мій Луцілію: великий
  гнів закінчується шалом. Тому й слід уникати гніву, і не тільки задля поміркованості&nbsp;— задля здоров'я.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
