<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/style.css">
</head>
<body>
  <header>
    <h1><a href="/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист LIV
</h2>
<p>
  Сенека вітає свого Луцілія!
</p>
<p>
  Довгу відпустку дало мені тим разом моє погане здоров'я: зненацька схопила мене хвороба.&nbsp;— «Яка ж то знову?»&nbsp;— подивуєшся
  і матимеш на те підставу: здається, немає болячки, яка обійшла б мене боком. Але до однієї недуги я мовби приписаний; не
  знаю, навіщо б я мав звертатися до грецької назви, якщо й по-нашому її дуже вдало йменували «задухою». Налітає, мов та
  буря, але триває коротко: десь за годину влягається. Втім, чи багато треба часу, щоб випустити дух? Яка лиш напасть, яка
  біда, що грозить нашому тілу, не пройшла через мене, але ніщо не видається мені настільки нестерпним. Та й не диво: що
  б там не долягало нам, ми хворіємо, а тут&nbsp;— видихаємо душу. Недарма ж лікарі називають те лихо «підготовкою до смерті»,
  бо ж дух таки зробить колись те, що так часто пробує зробити.
</p>
<p>
  Думаєш, у мене такий веселий настрій через те, що я викрутився? Коли б я тішився тим, що хвороба відступила, то осмішив би
  себе не менше, ніж той, хто приймав би відстрочення за виграну справу. Ні, я, навіть задихаючись, не переставав заспокоювати
  себе веселими й мужніми думками. «Ну що це таке?&nbsp;— говорив я сам собі.&nbsp;— Скільки ж та смерть буде мене випробовувати? Хай
  вже зробить, що має зробити! Я вже давно її випробував». Запитаєш, коли я випробував її? Перед тим, як народився. Смерть
 &nbsp;— це небуття. А що це таке, я вже знаю. Після мене буде це ж саме, що й до мене було. Якщо небуття пов'язане із стражданням,
  значить, ми страждали ще до того, як з'явилися на світ. Але ж тоді ми не відчували ніяких мук. Хіба не матимеш за останнього
  дурня того, хто б запевняв, що ліхтареві гірше тепер, коли його згасили, ніж тоді, коли його ще не запалювали? Так і нас
  то запалюють, то гасять. У межах того проміжку ми й переносимо, що випадає на нашу долю; а по обидві його сторони&nbsp;— глибока
  безтурботність. У тому-то, коли не хиблю, і наша помилка, мій Луцілію: вважаємо, що смерть настане після життя; вона ж
  була й перед ним, буде і після нього. Все, що було перед нами,&nbsp;— ця ж сама смерть для нас. То яка ж різниця, чи ти почнеш,
  чи закінчиш, якщо в обох випадках підсумок один&nbsp;— небуття?
</p>
<p>
  Ось такими й подібними міркуваннями я не переставав підбадьорювати себе, зрозуміло, подум-ки, бо ж не до красномовства було
  тоді. Опісля та задуха, що поволі переходила у важкий віддих, нападала на мене все рідше, мов запізнювалась, поки не відпустила
  зовсім. Але й тепер ось, хоч біда проминула, дихання у мене ще не таке пливке і природне, як повинне бути: відчуваю, як
  воно мовби вагається, затримується. Але хай там, тільки б не виривався той подих із самої душі! А тепер ось що тобі скажу:
  не тремтітиму, ставши на самому краєчку,&nbsp;— я вже готовий, вже й на цілий день не покладаю надій. Взагалі ж вихваляй і наслідуй
  того, кому не прикро вмирати, навіть коли його вабить життя. Бо що то за мужність&nbsp;— виходити, коли тебе й так викидають
  за поріг? Але й тут є своя мужність: хоч мене викидають, я все ж виходжу добровільно. Отож розумну людину ніколи не можна
  викинути, бо що таке викинути, як не прогнати відтіля, звідки виходиш проти своєї волі? А розумний нічого не робить проти
  волі. Над ним не владна необхідність, бо він сам хоче того, до чого вона збирається його змусити.
</p>
<p>
  Бувай здоров!&nbsp;
</p>

    </article>
  </main>

  <footer>
    <a href='/'>Зміст</a>
    &nbsp;&nbsp;
    <a href='/expl.html'>Примітки</a>
  </footer>
</body>
</html>
