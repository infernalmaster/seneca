<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/style.css">
</head>
<body>
  <header>
    <h1><a href="/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист Х
</h2>
<p>
  Сенека вітає свого Луцілія!
</p>
<p>
  Так-так. Я не відступаю від своєї думки: уникай багатьох, уникай кількох, уникай навіть одного. Не бачу такого, з ким я дозволив
  би тобі спілкуватися. Подумай лишень, якої ти в мене заслужив оцінки: насмілююсь тебе довірити тобі самому! Кажуть, що
  Кратет<sup>1</sup>, учень того самого Стільпона, про якого я згадував у попередньому листі, побачивши юнака, який прогулювався одинцем
  десь на відлюдді, запитав його, що він там робить сам-один. «Бесідую,&nbsp;— відповів,&nbsp;— сам з собою». На те Кратет: «Бережись,
  прошу, і будь пильний: ти можеш бесідувати з поганою людиною». Звикли ж ми пильнувати пригноблених тугою або страхом, щоб
  вони не використали самотності собі ж на шкоду. Нерозсудливих не слід залишати наодинці з собою: саме тоді їх непокоять
  лихі думки; саме тоді вони снують небезпечні замисли або проти інших людей, або таки проти себе; саме тоді вони дають волю
  своїм нечестивим пристрастям; саме тоді душа виставляє все те, що досі приховувала чи то через острах, чи з огляду на сором;
  саме тоді вона сама під'юджує свою зухвалість, розпалює хіть, розворушує гнівливість. І ще одне: перевага самотності&nbsp;—   можливість не обмовитись ні словом, не боятися свідка&nbsp;— ота єдина її перевага обертається проти дурня: він сам себе зраджує.
  Тож подумай, яку надію покладаю на тебе, радше, чого від тебе чекаю (адже надія&nbsp;— це примарне добро): не знаходжу нікого
  кращого тобі до товариства, окрім тебе самого. Пригадую, з яким піднесенням ти говорив, якої сили були сповнені твої слова.
  Тут же я сам себе привітав, мовивши: «Ця людина&nbsp;— непересічна: прагне порятунку». Так і далі говори, так живи. Хай ніщо
  тебе не пригноблює. Хоч і подякуєш богам за прихильність до давніх твоїх бажань, проси їх знову, та про інше: щоб ясним
  був твій розум, здоровим дух, а тоді&nbsp;— й тіло. Та й чому б тобі не благати про це частіше? Сміливіше звертайся до богів:
  ти ж не чуже в них випрошуєш. Але&nbsp;— такий вже мій звичай&nbsp;— хочу послати тобі з цим листом ще й даруночок. Чистою правдою
  є вислів, що я натрапив на нього в Атенодора<sup>2</sup>: «Знай,&nbsp;— пише він,&nbsp;— що лиш тоді будеш вільний від будь-яких пристрастей,
  коли прохатимеш у богів лиш того, про що можна прохати вголос, прилюдно». А нині, глянь, до якого безглуздя доходять люди!
  Потай нашіптують богам щонайганебніші свої бажання. А тільки-но хтось нагострить вухо&nbsp;— замовкають. Богові розказують те,
  що приховують од людей! Гляди ж, аби ця настанова не знадобилась і для твого здоров'я: «Так живи з людьми, мовби тебе бачив
  бог; так говори з богом, мовби тебе чули люди».
</p>
<p>
  Бувай здоров!
</p>

    </article>
  </main>

  <footer>
    <a href='/'>Зміст</a>
    &nbsp;&nbsp;
    <a href='/expl.html'>Примітки</a>
  </footer>
</body>
</html>
