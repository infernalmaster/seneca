<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист XXXVIII
</h2>
<p>
  Сенека вітає свого Луцілія!
</p>
<p>
  Справедливо домагаєшся, щоб ми частіше обмінювалися листами. Важко переоцінити користь бесіди, яка ненадовго, мов скромна
  гостя, навідується до нашої душі. У розлогих, заздалегідь підготовлених виступах перед широким слухачем багато галасу,
  мало&nbsp;— щирості. Філософія&nbsp;— це добра порада, а хто дає пораду криком? Іноді, щоправда, не варто нехтувати й тими прилюдними,
  так назву їх, промовами&nbsp;— коли треба підштовхнути того, хто сумнівається. Та коли йдеться не про те, щоб заохотити когось
  до науки, а щоб навчити його, то мусимо вдатися до скромніших слів. Адже вони й легше в душу проникають, і цупкіше її тримаються.
  Важливо не те, щоб тих слів було багато, а те, щоб вони були добірні. їх треба сіяти, як насіння<sup>1</sup>: воно, хоч і дрібне,
  але, потрапивши на догідну землю, вбивається в силу, розростається, дивує нас пишністю, як раніше&nbsp;— дрібністю. Подібно
  й настанови: глянеш&nbsp;— начебто куці, а пущені в діло&nbsp;— ростуть. Хай це якесь одне скупе слово, але, сприйняте вдячною душею,
  воно міцніє, пнеться до сонця. Отож, повторюсь, настанови&nbsp;— як те насіння: хоча стислі, та спроможні на велике, тільки
  б, як я вже згадував, їх прийняла й пригорнула вдячна душа. Вона в свою чергу принесе плоди&nbsp;— поверне отримане сторицею.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
