<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист VI
</h2>
<p>
  Сенека вітає свого Луцілія!
</p>
<p>
  Я розумію, Луцілію, що не лише вдосконалююсь, а й перемінююсь. Не кажу, та й не сподіваюся, що в мені вже не зосталось нічого
  такого, чого б не треба було змінювати. Та й дивно, якби не було ще всякого-різного, що належало б чи то прига-мувати в
  собі, а чи примножити. Та вже як душа бачить свої хиби, хоч досі й не помічала їх, то хіба це не свідчення того, що вона
 &nbsp;— на стежці до вдосконалення? Деяких недужих вітають з тим, що вони самі відчули себе недужими. Отож я хотів би поділитися
  з тобою тією раптовою своєю переміною: тоді був би впевненіший щодо нашої дружби&nbsp;— справжньої дружби, якої неспроможні
  порушити ні надія, ні страх, ані корисливість, дружби, з якою люди вмирають, задля якої вмирають. Назву тобі багатьох,
  котрим бракувало не друга&nbsp;— дружби. А цього не буває, коли душею однаково пориваємось до чеснот. Та й не диво: ми ж тоді
  знаємо, що все у нас спільне, надто&nbsp;— прикрощі. Не можеш собі уявити, скільки корисного, я сам це помічаю, приносить мені
  кожен день!&nbsp;— «Поділись і зі мною,&nbsp;— скажеш,&nbsp;— тим, що ти випробував і визнав таким помічним».&nbsp;— Я ж і сам радий усе перелити
  в тебе, та й вивчаю щось, власне, для того, аби мати ту приємність&nbsp;— навчити. Ніяке знання&nbsp;— хай і незвичайне, рятівне
 &nbsp;— мене не втішатиме, якщо ним володітиму тільки для себе. Коли б мудрість давалася лише з тією умовою, щоб я тримав її,
  мов у клітці, й нікому про неї не говорив,&nbsp;— я б одкинув її. Ні з ким не поділене добро, хоч би яким було воно, радості
  не приносить. Отож перешлю тобі й самі книжки, а щоб ти не трудився, вишукуючи корисне, то зроблю помітки&nbsp;— відразу зможеш
  приступити до того, що я сам подивляю і схвалюю. І все ж кориснішими, ніж книжки, були б для тебе живий голос і товаришування
  з розумними людьми. Потрібно бути на місці і самому все побачити, по-перше, тому, що люди більше вірять очам, аніж вухам<sup>1</sup>,
  по-друге, тому, що шлях через настанови&nbsp;— довгий, а через приклади&nbsp;— короткий і надійний. Клеант не повторив би Зенона,
  якби тільки слухав його; він же входив у його життя, вникав у потаємне, спостерігав, чи той живе згідно зі своїми настановами.
  Платон, Арістотель, та й весь загін філософів, які мали потім розійтися протилежними стежками, більше почерпнули із самих
  звичаїв Сократа, ніж із його бесід. Метродор, Гермарх і Полієн<sup>2</sup> завдячують своєю знаменитістю не так настановам Епі-кура,
  як спільному з ним життю. А втім, закликаю тебе не лише користати, а й допомагати: чимало добра дамо собі навзаєм.
</p>
<p>
  А тим часом, аби сплатити тобі мій щоденний борг, скажу, чим я нині захопився, читаючи Ге-катона. «Запитаєш,&nbsp;— мовив,&nbsp;— чого
  я домігся?&nbsp;— Я почав бути другом сам собі». Чималого, скажу, домігся: ніколи не буду самотнім. А ще, вір мені, хто став
  другом собі, той буде другом для всіх інших.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
