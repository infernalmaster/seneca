<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/style.css">
</head>
<body>
  <header>
    <h1><a href="/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист XXIV
</h2>
<p>
  Сенека вітає свого Луцілія!
</p>
<p>
  Як бачу з твого листа, ти непокоїшся, чим закінчиться судовий позов, що його подав на тебе твій розгніваний супротивник.
  Певно, чекаєш, що я дораджуватиму тобі розраховувати на краще, заспокоїтись на добрій надії. Яка, мовляв, потреба заздалегідь
  накликати біду (прийде&nbsp;— натерпимось!), наперед смакувати прикрощі, марнуючи нинішню днину страхом перед завтрашньою? Справді,
  нерозумно бути нещасним уже сьогодні тільки через те, що маєш стати ним завтра. І все ж я поведу тебе іншою стежкою до
  безтурботності. Якщо хочеш позбутися будь-якого неспокою, то припусти, що всі твої уявні побоювання стануть дійсними, і
  яким би не було те лихо, ти сам добре зміряй його і зваж свій страх. Тоді-то й побачиш, що не таким уже великим чи не таким
  тривалим є те, чого боїшся. Недовго шукати й за прикладами<sup>1</sup>, що могли б тебе в цьому переконати: кожен вік подає їх чимало.
  Куди не сягнеш думкою, хай це в нашому краї, хай десь-інде,&nbsp;— трапляться тобі обдаровані мужі, котрі прославились чи то
  працелюбністю, чи натхненням. Скажімо, будеш засуджений. Чи може тебе в такому разі чекати щось страшніше, ніж вигнання
  або в'язниця? Що може бути жахливішим, ніж катування вогнем, ніж смертна мука? Візьми будь-яке з наведених зол і назви
  тих, хто лиш посміявся над ними: не шукатимеш, а вибиратимеш їхні імена. Рутілій<sup>2</sup> сприйняв свій присуд так, мовби найважчою
  для нього була несправедливість суду. Метелл<sup>3</sup> переніс вигнання мужньо, Рутілій&nbsp;— навіть радо. Перший своїм поверненням
  зробив послугу республіці, другий відмовив у ньому Суллі, а йому на той час ні в чому не відмовляли. Сократ вів бесіди
  у в'язниці, й хоча були люди, готові допомогти йому у втечі, він од неї відмовився і залишився, аби позбавити нас страху
  перед двома найжахливішими речами&nbsp;— смертю і в'язницею. Муцій<sup>4</sup> поклав руку на живий жар. Жахливо, коли тебе палять. Та
  наскільки жахливіше, коли ти сам собі завдаєш тієї муки! Бачиш людину неосвічену, не оснащену жодними настановами, що вчили
  б ставити чоло смерті й стражданням, зодягненого в одну лиш військову хоробрість простого воїна, що сам себе карає за невдачу:
  дивиться, як на ворожу жаровню, пражачись, скрапує його правиця, але не забирає її, ослизлу, оголену до кісток, із-під
  вогню&nbsp;— сам ворог забирає з-під неї жаровню. Муцій міг би діяти в тому таборі з більшим успіхом, але&nbsp;— не з більшою хоробрістю.
  Зваж і на те, наскільки мужність більш готова сприйняти муки, ніж сама жорстокість&nbsp;— завдати їх. Порсена радше вибачив
  Муцієві намір убити його, ніж Муцій вибачив сам собі те, що не вбив його.
</p>
<p>
  «Всі ті оповідки,&nbsp;— посміхнешся,&nbsp;— напам'ять уже знають по всіх школах. А дійде до зневаження смерті, то повідатимеш про
  Катона».&nbsp;— А чому б мені справді не розказати, як він, поклавши біля узголів'я меч, перечитував Платона? Про два засоби
  він подбав у тій найбільшій скруті: один&nbsp;— щоб хотіти померти, другий&nbsp;— щоб могти. Отож, уладнавши всі справи,&nbsp;— наскільки
  можна владнати те, що стало уламками, що сягнуло межі,&nbsp;— він вирішив діяти так, щоб нікому не дозволити ні вбити Катона,
  ні врятувати його. Оголивши меча, що його до цього дня оберігав не заплямованим кров'ю, він мовив: «Ти нічого не домоглась,
  фортуно, дарма що протистояла всім моїм зусиллям. Досі я боровся не за свою свободу, а за свободу вітчизни, і таке завзяття
  виявив не задля того, щоб самому бути вільним, а щоб жити серед вільних. Але нині, коли такими плачевними стали справи
  людського роду, Катонові пора відійти у безпечне місце». По тих словах завдав собі смертельної рани. Коли лікарі перев'язали
  ту рану, він, хоча сплив кров'ю, опав із сил, та не ослабнув духом, гнівний уже не стільки на Цезаря, скільки на себе самого,
  розірвав рану голими руками й скоріше вигнав, аніж видихнув із грудей благородну зневажницю будь-якої влади&nbsp;— свою душу.
</p>
<p>
  Нагромаджую тут подібні приклади не з тим, щоб вигострювати розум, а щоб закликати тебе до стійкості супроти того, що видається
  чимсь най-жахливішим. Мені легше буде цього домогтися, коли доведу тобі, що не одні лише сміливці зневажали мить останнього
  подиху: дехто, хоч боязкий в іншому, тут, одначе, дорівнював силою духу навіть найхоробрішим. Таким був Сціпіон<sup>6</sup>, тесть
  Гнея Помпея. Коли супротивні вітри відігнали його до узбережжя Африки й він побачив свій корабель в оточенні ворогів, то
  тут же пробив себе мечем. На питання: «Де ж командувач?», відповів: «З командувачем усе гаразд». Ті слова зрівняли його
  з предками й не дали обірватися славі, що випала на долю Сціпіонам<sup>6</sup> в Африці. Велике то було діло&nbsp;— перемогти Карфаген,
  але ще більше&nbsp;— перемогти смерть. «З командувачем усе гаразд!»&nbsp;— чи не так личило загинути командувачеві, під чиєю рукою
  був сам Катон?
</p>
<p>
  Не відсилаю тебе до давніх наших діянь, не визбирую з усіх століть приклади тих, хто зневажив смерть, хоч таких доволі. Кинь
  оком хоча б на нашу добу, яку звинувачуємо у розніженості та зіпсутті,&nbsp;— скільки й тут людей усілякого стану, всілякого
  віку, які смертю поклали край своїм бідам! Вір мені, Луцілію, смерті саме тому не слід боятися, що завдяки їй ми взагалі
  нічого не повинні боятися. Тож спокійно вислуховуй погрози твого ворога. І хоча ти маєш право покластися на твоє чисте
  сумління, все ж пам'ятай, що на хід справи часто впливає чимало стороннього, тому-то, сподіваючись на справедливість, готуй
  себе й до кривди. Але передусім не забувай здмухати з речей оту їхню шумку піну й приглянутися, чим є, власне, кожна річ
  зокрема. Тоді й побачиш: нічого там немає страшного, окрім самого страху. Що трапляється з дітьми, те ж саме&nbsp;— й з нами,
  великими дітьми: вони лякаються тих, кого люблять, до кого звикли, з ким бавляться, хай лиш побачать їх з машкарою на лиці.
  Так ось: не лише з людського обличчя, а й з кожної речі треба зірвати машкару й повернути їй справжній вигляд. Навіщо виставляєш
  мені перед очі ті мечі, ті смолоскипи, ту юрбу катів, що галасує довкола тебе? Відкинь-но показну бундючність, за якою
  ховаєшся, лякаючи дурнів! Ти&nbsp;— смерть, яку нещодавно зневажив мій раб, моя служка. Що ж ти знову розставляєш переді мною
  ті всі батоги й колоди? Навіщо ті знаряддя&nbsp;— окремі муки для кожного окремого члена тіла? Навіщо стільки інших пристосувань,
  що розриватимуть людину на шматки? Відкинь усе те, від чого ціпеніємо! Скажи, хай замовкнуть натужні стогони, крики та
  зойки, що раз по раз прориваються з грудей катованого. Хіба ж ти&nbsp;— не той самий біль, що його зневажив хворий на подагру?
  Хіба не той же, що його терпить, та ще й серед самих насолод, хворий на шлунок, а чи перемагає, зціпивши зуби, породілля?
  Якщо можу терпіти тебе&nbsp;— ти легкий, якщо не можу&nbsp;— короткочасний.
</p>
<p>
  Не раз повертайся думкою до того, що ти часто чув, часто й сам повторював. Але, чи правду ти чув, чи правду сам говорив,
 &nbsp;— доведи ділом. Най-ганебніше, чим можуть нам дорікнути, це те, що ми&nbsp;— філософи лиш на словах, а не на ділі. Хіба ти,
  скажімо, тільки-но довідався, що тобі грозить смерть, вигнання, страждання? Таж для того ти й народився! Що може статися
 &nbsp;— вважаймо, що воно станеться. До чого тебе закликаю, того, певно, ти й сам дотримуєшся. Нині нагадую тобі лиш те, щоб
  ти не поринав душею у той неспокій: душа ним просякне, обважніє і не матиме сили випрямитися, коли прийде на це пора. Відверни
  її від особистого, хай на вселюдське гляне! Скажи собі так: моє тіло смертне, слабке; не лише кривда чи насилля можновладців
  здатні завдати йому страждань&nbsp;— самі насолоди обертаються муками: щедрі обіди викликають нестравність, від пияцтва терпнуть
  і тремтять жили, від хтивості викривляються ноги, руки, суглоби. Зубожію&nbsp;— значить, буду один із багатьох. Опинюсь на вигнанні
 &nbsp;— вважатиму, що я народився там, куди мене вислали. Заб'ють у пута&nbsp;— ну й що? А тепер я хіба вільний? Природа й так прикувала
  мене до ваги мого тіла. Помру&nbsp;— отже, не зможу більше хворіти, не здоожу потрапити у пута, не зможу й померти. Я не такий
  наївний, щоб почати тут старої епікурової пісеньки і переконувати тебе, що чистим безглуздям є всі ті страхи перед підземним
  світом, що немає ніякого Іксіона<sup>7</sup>, який крутиться на колесі, ні Сісіфа<sup>8</sup>, що знову й знову підпихає плечем угору камінь,
  ані того нещасливця<sup>9</sup>, чиї нутрощі начебто відроджуються, тільки-но їх склює пажерний дзьоб. Ніхто ж не впадає в таку
  дитячість, щоб лякався Кербера<sup>10</sup>, й темряви, й привида-кістяка. Смерть або знищує нас, або вивільнює. У тих, кого вона
  вивільнює, позбавивши тягаря, залишається їхня краща частка, у тих, кого знищує, взагалі нічого не лишається: забрано все
 &nbsp;— і добре, й погане.
</p>
<p>
  Дозволь мені навести тут один із твоїх віршів, але спочатку послухай моєї ради: вважай, що ти написав його не лише для інших
  людей, але й для себе самого. Ганебно, коли ми одне говоримо, інше&nbsp;— думаємо, та наскільки ганебніше, коли одне пишемо,
  інше&nbsp;— думаємо! Якось, пам'ятаю, ти розмірковував над тим, що ми не раптово потрапляємо у смерть, мов у якусь пастку, а
  лиш поступово у неї входимо. Справді: помираємо щоденно.
</p>
<p>Кожен день відбирає у нас якусь частку життя, і навіть тоді, коли зросту нашого прибуває, життя&nbsp;— убуває. Ми втратили дитинство,
  потім&nbsp;— підліткову пору, далі&nbsp;— юнацтво; весь час, скільки не спливло його, аж до вчорашнього дня,&nbsp;— втрачений для нас;
  та й цю, сьогоднішню, днину ділимо із смертю. Як оту клепсидру опорожнює не остання крапля, а всі ті, що збігли перед нею,
  так і остання година, коли перестаємо існувати, не є тією єдиною годиною, що будує нашу смерть,&nbsp;— вона лиш єдина її завершує:
  саме о тій годині ми сягнули своєї смерті, йшли ж до неї все життя. Коли ти все це описав з притаманним тобі красномовством,
  завжди піднесеним, особливо, коли добираєш слів, щоб передати саму правду, ти сказав: </p>
<blockquote>
  <p>
    <em>Смерть не одна йде до нас, лиш одна пориває&nbsp;— остання.</em>
  </p>
</blockquote>
<p>
  Тому краще перечитуй, що сам пишеш, аніж те, що я тобі пишу. Тоді й спаде полуда з очей і зрозумієш: смерть, якої так жахаємося,
 &nbsp;— остання з ряду, але не єдина.
</p>
<p>
  Бачу, ти вже озираєшся, чим я оздобив свого листа, чий підбадьорливий вислів приточив, чию корисну настанову вплів сюди.
  Що під рукою, про що йде мова, з того й надішлю тобі дещо. Епікур не менше ганьбить тих, хто бажає собі смерті, аніж тих,
  хто її лякається, й каже: «Безглуздо через нехіть до життя притьмом пориватися до смерті, якщо саме спосіб життя спонукає
  тебе шукати смерті». І в іншому місці: «Що може бути безглуздішим, ніж прагнути смерті, хоча власне страх перед смертю
  отруює тобі життя?» До цих двох висловів можеш додати ще один, такого ж клейма: «Дехто настільки безрозумний чи радше божевільний,
  що з ляку перед смертю сам же штовхає себе на смерть». Поміркуй над тим чи іншим висловом, і ти загартуєш свій дух&nbsp;— терпеливо
  зноситимеш і життя, й смерть. Бо ж нам постійно треба нагадувати, постійно втовкмачувати, що однаково шкідливою є і надмірна
  любов до життя, і надмірна ненависть до нього. Навіть тоді, коли розум переконує нас у тому, що мусимо заподіяти собі смерть,
  що пора покласти всьому край, то не треба стрімголов, наче в нестямі, кидатись в обійми смерті. Хоробрий, розумний муж
  повинен не тікати з життя, а відходити з нього. Слід передусім уникати відомої багатьом людям пристрасті&nbsp;— жадливого прагнення
  померти. Так-так, мій Луцілію: є в людській душі незалежний од наших намірів потяг до багатьох речей, а серед них&nbsp;— і до
  смерті. Не одні з нас піддаються тому потягу&nbsp;— як серед людей сильної, благородної вдачі, так і з-поміж слабких та ницих:
  ті&nbsp;— зневажаючи життя, ці&nbsp;— вгинаючись під його тягарем. Є ще й такі, кому набридає щоденно те саме робити, те саме бачити,
 &nbsp;— от їх і проймає не так вже ненависть до життя, як огида, до якої, врешті, схиляє сама філософія, адже говоримо: «Де ж
  бо межа тій одноманітності? Так ото день у день: прокидатимусь і засинатиму, їстиму і голоднітиму, мерзнутиму і зогріватимусь?
  Ніщо не має своєї межі, все крутиться, сплетене в одному колі, тікаючи&nbsp;— наздоганяє одне одного. Ніч наступає на п'яти
  дневі, день&nbsp;— ночі; літо поступається місцем осені, зима&nbsp;— налягає на літо, її ж&nbsp;— проганяє весна<sup>11</sup>. Все минає з тим,
  аби повернутися. Нічого нового не роблю, нічого нового не бачу,&nbsp;— то чи не доведе все це до нудоти? Отож, чимало на світі
  таких, котрі вважають, що жити&nbsp;— не так, може, обтяжливо, як просто непотрібно.
</p>
<p>
  Бувай здоров!
</p>

    </article>
  </main>

  <footer>
    <a href='/'>Зміст</a>
    &nbsp;&nbsp;
    <a href='/expl.html'>Примітки</a>
  </footer>
</body>
</html>
