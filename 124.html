<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/style.css">
</head>
<body>
  <header>
    <h1><a href="/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист СХХІV
</h2>
<p>Сенека вітає свого Луцілія! </p>
<blockquote>
  <p>
    <em>Можу чимало тобі настанов стародавніх подати, </em>
  </p>
  <p>
    <em>Звісно, якщо не цураєшся праці й питань клопітливих<sup>1</sup>.</em>
  </p>
</blockquote>
<p>
  А ти, знаю, не цураєшся, і жодні тонкощі тебе не відстрашують. У тебе надто тонкий смак, аби полюбляти лише щось велике<sup>2</sup>.
  А що я схвалюю твою засаду&nbsp;— все зводити до якоїсь певної користі і знаю, що тебе обурює, коли найпроникливіші міркування
  служать просто для забави,&nbsp;— то намагатимусь, щоб і я сам нині не вдався до якихось марниць.
</p>
<p>
  Виникає питання: чи благо сприймаємо відчуттям, чи, можливо, розумом? До цього додають також те, що німі створіння й немовлята
  блага не знають. Благо називають чуттєвим ті, хто над усе ставить насолоду, натомість ми, приписуючи благо розмислові,
  вважаємо, що воно сприймається розумом. Якщо про благо судили б лише відчуття, то ми не відкидали б жодної насолоди, адже
  всі вони привабливі, всі дають нам утіху, і навпаки: ми не брали б на себе своєю волею жодного страждання, бо кожне страждання
  прикре для відчуттів. Окрім того, ми не вважали б гідними осуду тих, хто надто вже кохається в насолодах і над усе жахається
  болю. Ми ж ганьбимо ненажер і розпусників, зневажаємо тих, хто, лякаючись болю, не спроможеться на жоден мужній вчинок.
  Але в чому ж їхня провина, якщо вони коряться відчуттям, які й вирішують, що таке благо, а що зло? Бо, власне, їм ви надали
  право судити, чого треба прагнути, а чого уникати. Проте цілком очевидно, що всім тим владує розум: він-бо один виносить
  присуд і щодо блаженного життя, і щодо доброчесності, й щодо порядності, врешті,&nbsp;— й щодо блага та зла. Вони ж наймарнішій
  частці нашого єства надають право судити про частку найкращу&nbsp;— хочуть, аби про благо висловлювалось відчуття, річ тупа
  і безглузда, до того ж у людини значно слабша, ніж в інших створінь. Що, якби хтось хотів розрізнити якісь крихти не зором,
  а дотиком? А наскільки тоншого, напруженішого погляду, аніж погляд очей, потрібно для того, щоб розпізнати благо і зло!
  Тож бачиш тепер, у якому глибокому незнанні правди перебуває і як принижує все високе і божественне той, хто суддею про
  благо та про зло обирає дотик!
</p>
<p>
  «Але ж як будь-яка наука чи мистецтво повинні мати в собі щось очевидне, досяжне для відчуттів, з чого б вони могли виникати
  й зростати, так і блаженне життя свої засади й начала виводить із чогось очевидного, відчутного. Ви ж і самі твердите,
  що блаженне життя бере свій початок в очевидному».&nbsp;— Блаженним називаємо все те, що у злагоді з природою; а що у злагоді
  з природою, те виявляє себе явно, відразу, як усе досконале. Одначе те, що у злагоді з природою, що притаманне комусь від
  самого народження, я називаю не благом, а лиш початком блага. Ну, а ти даруєш дитячому вікові найвище благо&nbsp;— насолоду,
  щоб тільки-но народжене дитя починало з того, до чого приходить людина у зрілому віці. Верхівку втикаєш там, де має бути
  коріння. Якби хтось брався твердити, що прихований у материнській утробі плід&nbsp;— щось іще цілком невиразне і щодо статі,
  і щодо вигляду&nbsp;— вже втішається якимсь благом, то його помилка була б явною. А хіба велика різниця між немовлям, яке щойно
  приходить на світ, і отим, прихованим, що обтяжує лоно матері? І одне, й друге, коли йдеться про розуміння блага і зла,
 &nbsp;— рівні між собою: немовля не в більшій мірі здатне сприйняти благо, ніж, скажімо, дерево чи якась німа тварина. А чому
  блага не може бути ні в дереві, ані в німій тварині? Бо й розуму нема. Ось тому й у немовляті нема блага, бо й розум у
  ньому ще відсутній; прийде до розуму&nbsp;— прийде й до блага<sup>3</sup>.
</p>
<p>
  Є створіння нерозумні, є такі, яких ще не назвеш розумними, а є розумні, хоч їхній розум ще не досконалий. Ні в одному з
  них ще немає блага: його приносить із собою розум. Але яка різниця між розрядами, що їх щойно я назвав? У нерозумному створінні
  ніколи не буде блага; у тому, яке ще не є розумним, наразі блага не може бути; врешті, у тому, чий розум недосконалий,
  благо, хоч уже може бути, але воно ще не осягнене. От я і кажу, Луцілію: не в кожному тілі і не в кожному віці знайдеш
  благо; воно на такій віддалі від немовлячого віку, як щось останнє від першого, як досконале&nbsp;— від початкового. Отже, блага
  немає і в ніжному дитячому тілі, що починає набирати сили. Чому не мало б там бути? А чому його нема в насінні? Бо коли
  кажеш, що знаємо якесь благо в деревах і в посівах, то воно, зрозуміло, не в паростках, що тільки-но прорізаються з землі.
  Є і в пшениці якесь благо, та не в її стебельцях, які щойно наливаються соком, не у м'якому колосі, що звільнюється з-під
  листочка,&nbsp;— воно з'являється лишень тоді, коли опалене сонцем зерно сягнуло належної стиглості. Як усе в природі пишається
  своїм благом лише тоді, коли остаточно визріє, так і притаманного людині блага даремно в ній шукати тоді, коли її розум
  ще не став досконалим. А чим, власне, є те благо? Скажу так: це&nbsp;— вільна, піднесена душа, яка підпорядковує собі все, сама
  ж нічому не підпорядкована. Те благо настільки далеке від немовлячого віку, що й дитинству годі його сподіватися, ледве
  чи варто&nbsp;— й у молодості. Навіть старості, скажу, пощастило, коли після тривалих, напружених зусиль вона дійде до нього.
  Якщо благо є саме таким, то його, значить, можна збагнути силою розуму.
</p>
<p>
  «Але ж ти сам стверджував, що якесь благо є і в дереві, й у траві, то чому б його не мало бути й у немовляті?»&nbsp;— Справжнього
  блага нема ні в деревах, ані в німих створіннях: те їхнє благо лише, так би мовити, з чиєїсь ласки названо благом.&nbsp;— «А
  що ж воно таке?»&nbsp;— Те, що відповідає природі кожного з них. Благо аж ніяк не може випасти на долю німого створіння: воно
  властиве 4 істотам щасливішої, кращої природи. Де нема місця для розуму, там і блага немає. Природу ділимо на чотири види:
  природа дерева, тварини, людини, божества. Дві останні наділені розумом, отже,&nbsp;— однакові; відрізняються лише тим, що людина
  смертна, божество&nbsp;— безсмертне. З тих двох благ одне (зрозуміло, божества) вдосконалила сама природа; друге, благо людини,
  вдосконалює власним старанням сама людина. Всі інші істоти є досконалими в межах своєї природи, але це не справжня досконалість,
  бо розум у них відсутній. По-справжньому досконалим є те, що досконале відповідно до всієї природи взагалі, а така природа
 &nbsp;— розумна. Все інше буває досконалим тільки у своєму роді. І тут не може бути блаженного життя, не може бути й того, завдяки
  чому життя стає блаженним; а воно стає таким завдяки благу. У німих створінь нема блаженного життя, нема й того, завдяки
  чому життя стає блаженним. Отже, у німих створінь нема блага.
</p>
<p>
  Німі створіння відчуттям осягають теперішнє; про минуле згадують тоді, коли натрапляють на щось таке, що їм нагадує про нього:
  кінь, приміром, згадує про дорогу, коли його припровадити до її початку, а от у стійлі йому не спаде на пам'ять дорога,
  хоч би й щодня її втоптував. Третій час&nbsp;— майбутнє&nbsp;— німих створінь взагалі не стосується. То як можна вважати довершеною
  природу тих, для кого недоступна довершеність у часі? Адже час складається з трьох частин: минулого, теперішнього, прийдешнього.
  Тваринам дано сприймати лишень щось найкоротше, перебіжне&nbsp;— теперішній час. Про минуле вони згадують рідко, до того ж тільки
  тоді, коли його викличе якась теперішня нагода. Отже, благо, що притаманне досконалій природі, не може перебувати у природі
  недосконалій; бо якщо така природа справді його має, то, значить, мають і посіви. Є, щоправда, й у німих створінь, не перечитиму,
  сильні, бурхливі поривання до всього, що видається згідним із природою, але ті поривання безладні, наче каламутні. Благо
  ж не буває ні безладним, ані каламутним.&nbsp;— «То як це? Хіба німі створіння рухаються недоладно й незграбно?»&nbsp;— Я стверджував
  би, що вони рухаються недоладно й незграбно, коли б природа дозволяла їм розуміти, що таке порядок; вони ж рухаються згідно
  зі своєю природою. Недоладним є те, що іноді може бути й доладним; стурбованим&nbsp;— що може бути безтурботним. Порок буває
  лише там, де може бути й чеснота. Німим створінням такі рухи властиві з самої природи. Але, щоб довго тебе не гаяти, скажу:
  навіть у німих створінь буває якесь благо, буває якась чеснота, якась досконалість, але ні те благо, ні чеснота, ані досконалість
  не бувають у них довершеними. Така довершеність випадає на долю лише розумних створінь, бо тільки їм дано знати, чому,
  в якій мірі і як. Отож благо може бути лише у того, в кого розум.
</p>
<p>
  Але ти запитаєш, до чого всі ті міркування, чим вони можуть допомогти твоїй душі? Відповідаю: вони вправляють її і вигострюють,
  і, раз вона вже береться до чогось, схиляють її до благородних занять. Корисні вони ще й тим, що на якийсь час можуть відволікти
  нас від зла, до якого пориваємося. Врешті, скажу таке: ледве чи ще чимсь я прислужуся тобі більше, ніж тим, що вкажу, у
  чому твоє благо, і, відділивши тебе від німих створінь, поміщу поряд з богами. Навіщо, питаю, нагромаджуєш і вправляєш
  сили свого тіла? Все одно ж природа щедріше наділила ними худобу й диких звірів. Навіщо плекаєш свою зовнішність? Хай докладеш
  усіх зусиль, а якесь німе створіння все одно перевищить тебе вродою. Навіщо з такою надзвичайною старанністю вичісуєш волосся?
  Хоч розпусти його за звичаєм парфян, хоч перев'яжи, як германці, а хоч дозволь йому стирчати на всі боки, як це звикли
  робити скіфи,&nbsp;— все одно у будь-якого коня густіше хвилюватиме грива, у будь-якого лева вона ще пишніше буде здиблюватись
  на могутній шиї. Скільки не вправляйсь у прудкості ніг&nbsp;— усе ж не дорівняєш якомусь там зайчикові. То хіба не хочеш, облишивши
  все те, у чому зазнаєш поразки,&nbsp;— бо ж не до свого діла докладаєш рук,&nbsp;— повернутись до свого власного блага? Що то за
  благо? Бездоганна й чиста, готова посперечатись навіть з богом душа, яка піднялась над усе людське, яка нічого свого не
  шукає поза собою. Адже ти&nbsp;— розумна істота! То яке маєш у собі благо? Досконалий розум! Чи ти вже покликав його до найвищої
  мети, щоб він, наскільки зможе, сягнув її своїм зростом? Лише тоді вважай себе блаженним, коли саме в ньому народжуватиметься
  твоя радість, коли з-поміж усього, що люди хапають, чого прагнуть, що оберігають, ти не знайдеш жодної речі, яку не те
  що вибрати собі, а й взагалі мати б не захотів. Я подам тобі коротке правило, яким ти зможеш сам себе оцінити й пересвідчитися,
  чи вже сягнув досконалості. Так ось: своїм благом володітимеш тоді, коли зрозумієш, що найнещас-ливіші люди&nbsp;— це щасливці.
</p>
<p>
  Бувай здоров!
</p>
    </article>
  </main>

  <footer>
    <a href='/'>Зміст</a>
    &nbsp;&nbsp;
    <a href='/expl.html'>Примітки</a>
  </footer>
</body>
</html>
