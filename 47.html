<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист ХLVII
</h2>
<p>
  Сенека вітає свого Луцілія!
</p>
<p>
  Мені приємно чути від тих, хто побував у тебе, що ти приязно ставишся до своїх рабів. Так і личить людині такої розсудливості,
  такої освіти, як у тебе.&nbsp;— «Вони раби».&nbsp;— Але ж&nbsp;— люди.&nbsp;— «Вони раби».&nbsp;— Але ж під твоєю крівлею живуть.&nbsp;— «Вони раби».
 &nbsp;— Але&nbsp;— й покірні твої друзі.&nbsp;— «Вони раби».&nbsp;— Але&nbsp;— й товариші по рабству, якщо зважиш на те, що над ними й над тобою
 &nbsp;— однакова влада фортуни.
</p>
<p>
  Мені смішно з тих, хто вважає для себе ганьбою сісти до обіду разом із своїм рабом, та ще й тому, що за найбундючнішим звичаєм
  довкола господаря, який обідає, повинна стояти ціла юрба рабів. А він, той господар, їсть більше, ніж може в собі вмістити;
  з непомірною захланністю напихає роздуте черево, що вже й відвикло від своїх обов'язків: з трудом поглинає наїдки, але
  ще з більшим трудом звільнюється від них. А тим часом нещасливим рабам не можна розкрити рота, аби хоч слово мовити. Різка
  вгамовує навіть найтихіший шепіт. Варто комусь мимоволі кашлянути, чихнути чи гикнути&nbsp;— не омине і його свистяча лозина.
  Гірко розплачується кожен, хто хоч чимось порушить тишу. Так вони й вистоюють цілими ночами&nbsp;— голодні, німі, непорушні.
  Тому-то й говорять поза очі про господаря ті, кому не дозволено говорити в присутності господаря. Зате інші, кому не лише
  при господареві, але й з ним самим можна було побалакати, кому не зашивали рота,&nbsp;— ті готові були підставити замість нього
  шию під меч, готові, одвертаючи від господаря небезпеку, своєю головою важити. За столом вони говорили, на дибі&nbsp;— мовчали.
</p>
<p>
  А ще полюбляємо прислів'я, породжене тією ж нашою пихою: «Скільки рабів&nbsp;— стільки й ворогів». Ми ж не придбали їх ворогами
 &nbsp;— зробили такими. Не говоритиму про все інше, справді нелюдське: поводимося з ними не як з людьми&nbsp;— гірше, ніж із худобою.
  Поки, готові до обіду, вмощуємось на своїх ложах<sup>1</sup>, один із рабів раз по раз, тільки-но сплюне хтось, витирає дочиста
  долівку, другий, не розгинаючи спини, визбирує недоїдки, що ними смітять довкола себе сп'янілі гості, третій вправним рухом
  руки ділить на кусні рідкісну птицю: ніж так і витанцювує&nbsp;— від грудинки й до куприка. Нещасний, хто живе лиш задля того,
  аби майстерно розчленовувати відгодовану птицю, але той, хто вчить того ремесла заради своєї приємності, нещасніший від
  того, хто з примусу тим ремеслом оволодіває. А виночерпій? Одягнений по-жіночому, він усе воює із своїм віком: ніяк не
  може вихопитись із хлоп'ячості&nbsp;— силою його туди втискують. Глянеш&nbsp;— уже й воякою бути міг би, та ба! Безволосий і гладкий
  (постирано, повисмикувано весь заріст), не спить він цілими ночами&nbsp;— ділить їх між пияцтвом та хітливістю свого господаря:
  у спальні&nbsp;— чоловік, за обідом&nbsp;— хлопчина. А ще одному&nbsp;— теж не позаздриш!&nbsp;— довірено нагляд за гостями. От він і стовбичить,
  і приглядається, хто з-між гостей чи то лестощами, чи запопадливістю до їжі або до балаканини заслуговує на завтрашнє запрошення.
  Додай ще тих, хто дбає про їство й питво, хто тонко розуміється на смаках господаря: знає, яка страва заохотить його своїм
  запахом, яка&nbsp;— самим виглядом, яка новизною може звільнити його від нудоти, на що дивитися не може, переситившись, а до
  чого, навпаки, тягне його в той чи інший день. Так от із ними, кажу, він нізащо б не погодився обідати, вважав би приниженням
  своєї гідності приступити з рабом до спільного столу. Але&nbsp;— дяка богам!&nbsp;— скількох із тих же рабів він сам має тепер за
  господарів! Я бачив, як перед порогом Калліста<sup>2</sup> переминався з ноги на ногу його колишній господар; інші входили, а він,
  хто виставив колись оголошення на продаж Калліста, хто зараховував його майже до непотребу, так і гибів перед порогом&nbsp;—   його не пустили досередини. Гарно віддячив той раб, що раніше був кинутий у перший десяток<sup>3</sup>, на якому окличник лиш випробовує
  свій голос, гарно віддячив своєму господарю: сам у свою чергу відкинув його, не визнав гідним увійти в дім! Господар продав
  Калліста, але як багато продав господареві Калліст!
</p>
<p>
  А ще ось над чим подумай: хіба той раб, якого називаєш своїм, не зроджений від того ж насіння, не втішається тим же небом,
  не дихає тим же повітрям, що й ти, чи, врешті, не живе і не вмирає так, як ти? У такій же мірі ти міг би побачити його
  вільнонародженим, як він тебе&nbsp;— рабом. Скільки-то гордих ясністю свого роду римлян, що сподівалися через військову службу
  сягнути сенаторського стану, попало в неласку фортуни після того, як зазнав поразки Вар<sup>4</sup>! Одних вона зробила пастухами,
  інших&nbsp;— сторожами хатин. От і зневажай людину, що опинилась у тому становищі, в якому, поки зневажатимеш її, можеш сам
  опинитися! Не хочу вдаватися в обговорення того неосяжного питання&nbsp;— про наше поводження з рабами, до яких ми такі вже
  зарозумілі, такі жорстокі, такі напасливі. Щоб бути стислим, скажу: поводься з нижчим від тебе так, як хотів би ти, щоб
  поводився з тобою вищий від тебе. Кожен раз, як лиш подумаєш, яка в тебе влада над твоїм рабом, подумай і про те, яка влада
  у твого господаря над тобою.&nbsp;— «Але ж наді мною немає господаря!»&nbsp;— Бо ти ще молодий. Далі, можливо, матимеш. Хіба не знаєш,
  у якому віці потрапила в неволю Гекуба<sup>5</sup>, в якому&nbsp;— Крез чи мати Дарія, чи Платон, чи Діоген? Тож поводься із своїм рабом
  лагідно, навіть по-товариському. Не відмовляйся повести з ним бесіду, вислухати його пораду, сісти з ним до обіду. Ось
  тут і зніме галас цілий загін розбещених вередунів: чи може, мовляв, бути щось принизливіше, щось ганебніше? Але я їх застукаю
  на гарячому&nbsp;— як цілуватимуть руку чужим рабам. Чи не бачите, врешті, як наші предки намагались оберегти господарів од
  ненависті, рабів&nbsp;— од приниження? Господаря називали «батьком сімейства», а рабів, що й досі збереглось у мімах,&nbsp;— челяддю.
  Власне вони визначили святковий день, і визначили його не з тим, щоб господарі обідали з рабами лише в той єдиний день,
  а щоб таки неодмінно обідали саме в той день. Окрім того, виявляли рабам різні почесті, дозволяли їм висловлюватися щодо
  тієї чи іншої справи, вважали свій дім невеличкою республікою.&nbsp;— «Виходить, усіх рабів маю допустити до свого столу?»&nbsp;—   Ні, як і не всіх вільних людей. Ти помиляєшся, якщо вважаєш, що я прожену деяких лишень через їхні брудні заняття: того,
  скажімо, як погонича мулів, іншого&nbsp;— як волопаса. Ні, я оцінюватиму не заняття, а звичаї. Адже звичаї кожен сам собі визначає,
  заняття&nbsp;— накидає випадок. Дехто хай обідає з тобою, бо гідний того, дехто&nbsp;— аби був гідний. Що в кому є від спілкування
  з рабами, те згладиться від спілкування з почесними людьми. Не шукай, мій Луцілію, друзів лише на форумі та в курії<sup>6</sup>;
  приглянешся&nbsp;— то й під своєю крівлею їх найдеш. Часто гарний камінь марнується, бо не потрапляє на око різьбяра. Візьми
  сам його до рук, випробуй його в роботі. Нерозумний, хто, купуючи коня, оглядає не його самого, а попону чи гнуздечку.
  Але стократ нерозумніший, хто оцінює людину або з її одягу, або&nbsp;— що теж прикриває нас, мов одяг,&nbsp;— з її положення.&nbsp;— «Він
  раб!»&nbsp;— Але, можливо, вільний духом.&nbsp;— «Він раб!»&nbsp;— Але чим йому це шкодить? Покажи мені, до речі, хто не раб, не слуга.
  Один слугує хіті, другий&nbsp;— жадобі, третій&nbsp;— марнославству, а вже всі&nbsp;— надії, всі&nbsp;— страхові. Назву консуляра<sup>7</sup>, що служить
  підтоптаній жіночці, багача,&nbsp;— що стелеться перед служницею; вкажу найзнатнішого роду юнаків, що під п'ятою у пантомімів.
  Нема ганебнішого рабства, ніж рабство добровільне. Тож хай тебе не залякують оті гидливі чепуруни. Чому б тобі не всміхатися
  до своїх рабів, чому б не розпоряджатися ними без пихи? Хай радше тебе шанують, ніж бояться. Тут можуть мені закинути,
  що я спонукаю рабів надіти шапку&nbsp;— знак вільності, а господарів позбавляю їхньої гідності, коли вважаю за краще, щоб раби
  шанували їх, ніж боялися. «Отак і каже: хай раби шанують нас, мовби вони були клієнтами або вітальниками?»&nbsp;— Хто так дорікне
  мені, той, видно, забуває, що господарям не може бути замало того, що достатньо богам,&nbsp;— шани й любові. А от любов і страх
 &nbsp;— речі несумісні. Тож я певен, що ти чиниш якнайрозумніше, коли не хочеш, щоб раби тебе боялися, а тому послуговуєшся не
  різкою, а словом: лише до безсловесної худоби, аби спонукати її, застосовують батога. Не все, що вражає нас, шкодить нам.
  Але розбещеність схиляє до гніву: тільки-но щось діється всупереч нашому бажанню, ми тут же скаженіємо. Переймаємо звички
  володарів. Бо й вони, забуваючи про свою могутність та про безсилля тих, над ким їхня влада, так іноді розпалюються, мовби
  їх хтось покривдив, хоч для будь-якої кривди вони недосяжні завдяки величі свого жеребу. Вони це добре знають, от і шукають
  нагоди вчинити якесь зло: прагнуть кривди, щоб одплатити за неї кривдою.
</p>
<p>
  Більше тебе не затримуватиму, бо ти не потребуєш повчань. Добрі звичаї, між іншим, мають ще й ту перевагу, що вони самі собі
  подобаються, залишаються незмінними. Зате злоба&nbsp;— хистка, часто змінюється, але на щось краще&nbsp;— ніколи.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
