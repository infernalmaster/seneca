<html lang="uk">
<head>
  <meta name="viewport" content="width=device-width, initial-scale=1.0">
  <link href="https://fonts.googleapis.com/css?family=PT+Serif:400,400i,700,700i" rel="stylesheet">
  <link rel="stylesheet" href="/seneca/style.css">
</head>
<body>
  <header>
    <h1><a href="/seneca/">Моральні листи до Луцілія</a></h1>
    <p>Луцій Анней Сенека</p>
  </header>

  <main>
    <article>
      <h2>Лист XXXI
</h2>
<p>
  Сенека вітає свого Луцілія!
</p>
<p>
  Пізнаю мого Луцілія: він виявляє себе, врешті, такою людиною, якою обіцяв стати. Продовжуй іти за тим душевним поривом, який,
  помігши тобі кинути під ноги загальновизнане добро, провадить тебе до вдосконалення. Ні, я не вимагаю від тебе, щоб ти
  став чи то більшим, чи кращим, ніж ти сам намислив. Але підвалини ти заклав на вільному місці&nbsp;— зводь же й відповідну будівлю,
  аби дорівняла твоїм намірам, залучи до тієї роботи все, що ти виплекав у своїй душі.
</p>
<p>
  Врешті, сягнеш мудрості тоді, коли заткнеш вуха, і то не воском, що став у пригоді Уліссові та його супутникам<sup>1</sup>: тут потрібна
  щільніша замазка. Голос, якого боявся Улісс, дійсно був звабливий, але ж то не був голос загалу; а от той, якого мусиш
  боятися ти, долинає не з одинокого стрімчака&nbsp;— звучить відусіль, з усіх закутів землі. Значить, тобі потрібно оминати не
  одне якесь місце, де чигає підступна насолода, а всі заселені людом міста. Будь глухий передусім до тих, хто тебе любить:
  наміри бувають добрі, бажання&nbsp;— погані. Хочеш бути щасливим&nbsp;— проси богів, аби ні одне з тих добрих зичень не здійснилося.
  Бо то ж не блага, все те, чим хочуть осипати тебе твої доброзичливці. Одне благо, одне добро є джерелом і запорукою щасливого
  життя&nbsp;— це впевненість у собі. А того не осягнеш, поки не знехтуєш труднощами, поки не вважатимеш їх у числі тих речей,
  котрі не є ні добрими, ні поганими. Адже не буває так, щоб одне щось було то поганим, то добрим, то легким і стерпним,
  то здатним нагнати жах. Труднощі&nbsp;— не благо. То що ж таке благо? Зневага до труднощів. Засуджую тих, хто з'їдає себе у
  непотрібних трудах. І навпаки: хвалитиму того, хто докладає зусиль у чесному занятті; хвалитиму тим більше, чим наполегливіше
  він трудитиметься, чим рідше, піддаючися слабості, випускатиме з рук чепіги,&nbsp;— хвалитиму, підбадьорюючи: «Прекрасно! Розпростуй
  плечі, вдихни на повні груди і, якщо можеш, подолай той схил на одному подиху!» Труднощі&nbsp;— пожива благородних душ. Тому-то
  з усього того, що колись вимолювали для тебе твої батьки, тобі вже нічого вибирати, нічого жадати. Втім, чи не соромно
  було б людині, яка вже стільки осягла, все ще обтяжувати богів своїми просьбами? Та й до чого ті просьби? Ти сам себе зроби
  щасливим! А на це спроможешся тоді, коли зрозумієш: благо&nbsp;— це те, що пов'язане з чеснотами; а що пов'язане із злом, те
  ганебне. Як ото без домішки світла ніщо не заблищить, як ніщо не буває темним, не ввібравши в себе темряви чи якихось сутінків,
  як без вогню ніщо не буває гарячим, а без повітря&nbsp;— холодним, так усе може бути чи почесним, чи ганебним залежно від того,
  з чим єднається: чеснотою чи злом.
</p>
<p>
  То що ж таке справжнє благо? Знання. А що таке зло? Незнання. Передбачлива, кмітлива людина, зважаючи на обставини, одне
  щось відкине, інше&nbsp;— вибере. Що відкидає, того, однак, не лякається, а що вибирає, тим не захоплюється,&nbsp;— якщо, зрозуміло,
  та людина висока й незламна. Я забороняю тобі хилитися, занепадати духом. Не уникаєш труду? Того ще мало: треба йти йому
  назустріч!&nbsp;— «А який труд,&nbsp;— запитаєш,&nbsp;— можна вважати пустим та зайвим?»&nbsp;— Той, до якого впрягли тебе нікчемні спонуки.
  Зрештою, він теж не є злом, як і той, до якого спонукало тебе щось високе. Адже йдеться про саму стійкість душі, яка закликає
  нас долати труднощі та знегоди, підбадьорює словами: «Чому вагаєшся? Чоловікові не личить лякатися поту!»
</p>
<p>
  Але, щоб осягнути досконалості у чесноті, потрібно ще й таке: твоє життя має бути рівним, цілісним, в усьому відповідним
  самому собі. А це неможливо без найширшого знання, без мистецтва, яке дає змогу пізнати людські та божественні речі. У
  тому, власне, й полягає найвище благо. Сягнеш його&nbsp;— станеш рівнею, а не прохачем богів.
</p>
<p>«Як же,&nbsp;— запитаєш,&nbsp;— дійти до такого блага?»&nbsp;— Не через Пеніни чи Грецькі хребти, не через пустелі Кандавії; не доведеться
  рушати до Сіртів, до Сцілли й Харібди<sup>2</sup>, хоч ти і долав усі ті перешкоди заради нікчемної прокураторської посади. Ні,
  дорога тут безпечна і приємна: до неї тебе спорядила сама природа. Вона дала тобі все те, що підніме тебе (хіба розгубиш
  ті дари) до рівня бога. А зрівняють тебе з богом не гроші: у бога нічого немає; не претекста: бог голий; не зрівняє ні
  слава, ні розголос, яким утішаєшся серед люду: бог нікому не знаний, чимало людей має про нього хибну думку й за це не
  зазнає кари; не зрівняє юрба рабів, що несуть твою лектику вулицями міста й далеко за його межами: найбільший, наймогутніший
  бог сам рухає всесвітом. Не ощасливить тебе ні твоя врода, ні сила: вони не встоять перед старістю. Треба шукати щось таке,
  що не потрапляє з дня на день під владу, якій годі опертися. Що ж це таке? Дух. Але дух піднесений, благородний, великий.
  Чи можна його назвати якось інше, ніж богом, що оселився у людському тілі? І такий дух може бути й у римського вершника,
  й у вільновідпущеника, й навіть у раба. Бо що таке римський вершник, вільновідпущеник, раб? Імена, породжені марнославством,
  несправедливістю. З будь-якого закутка можна спрямуватись до неба. Піднімись лишень
</p>
<blockquote>
  <p>
    <em>... і бога наслідуй </em>
  </p>
  <p>
    <em>Величчю духу свого<sup>3</sup>.</em>
  </p>
</blockquote>
<p>
  Наслідуй не золотом, не сріблом: із них не виліпиш образу, що був би подібний до бога. Прихильні до людей боги, колись давніше,
  були, зауваж, із глини.
</p>
<p>
  Бувай здоров!
</p>

    </article>
  </main>

  <footer>
    <a href='/seneca/'>Зміст</a>
    &nbsp;&nbsp;
    <a href='/seneca/expl.html'>Примітки</a>
  </footer>
</body>
</html>
